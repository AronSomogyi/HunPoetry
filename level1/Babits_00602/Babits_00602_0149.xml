<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="Babits_00602_0149" xml:lang="hu" xmlns="http://www.tei-c.org/ns/1.0" xmlns:tei="http://www.tei-c.org/ns/1.0">
	<teiHeader>
		<fileDesc>
			<titleStmt>
				<title type="main">Hadjárat a semmibe</title>
				<author>
					<persName>
						<surname>Babits</surname>
						<forename>Mihály</forename>
					</persName>
					<date from="1883" to="1941">1883-1941</date>
					<idno type="VIAF">49221125</idno>
				</author>
				<respStmt>
					<resp>ELTE Verskorpusz conversion</resp>
					<persName>
						<surname>Palkó</surname>
						<forename>Gábor</forename>
						<ref target="https://viaf.org/viaf/65989506"/>
					</persName>
					<persName>
						<surname>Horváth</surname>
						<forename>Péter</forename>
					</persName>
					<persName>
						<surname>Szlávich</surname>
						<forename>Eszter</forename>
					</persName>
					<persName>
						<surname>Indig</surname>
						<forename>Balázs</forename>
					</persName>
					<persName>
						<surname>Fellegi</surname>
						<forename>Zsófia</forename>
					</persName>
				</respStmt>
			</titleStmt>
			<extent>
				<measure unit="words">1607</measure>
			</extent>
			<publicationStmt>
				<p>Published as part of ELTE Verskorpusz</p>
			</publicationStmt>
			<sourceDesc>
				<bibl>
					<title>Hadjárat a semmibe</title>
					<author>
						<persName>
							<surname>Babits</surname>
							<forename>Mihály</forename>
						</persName>
						<idno type="VIAF">49221125</idno>
					</author>
					<relatedItem type="copyText">
						<bibl>
							<title>Babits Mihály összegyűjtött versei</title>
							<date when="1997-12-03"/>
							<publisher>Magyar Elektronikus Könyvtárért Egyesület</publisher>
							<ref target="http://mek.oszk.hu/00600/00602"/>
							<respStmt>
								<resp>Original Electronic Edition</resp>
								<persName>
									<surname>Drótos</surname>
									<forename>László</forename>
								</persName>
								<persName>
									<surname>Hevele</surname>
									<forename>István</forename>
								</persName>
								<persName>
									<surname>Volekné</surname>
									<surname>Temesi</surname>
									<forename>Zsuzsanna</forename>
								</persName>
								<persName>
									<surname>Kiss</surname>
									<forename>András</forename>
								</persName>
								<persName>
									<surname>Kelemen</surname>
									<forename>Márta</forename>
									<forename>Anna</forename>
								</persName>
							</respStmt>
						</bibl>
					</relatedItem>
				</bibl>
			</sourceDesc>
		</fileDesc>
		<encodingDesc>
			<projectDesc>
				<p>ELTE Verskorpusz - automatic annotation</p>
			</projectDesc>
			<classDecl>
				<taxonomy xml:id="g">
					<category xml:id="g.p">
						<catDesc>poetry</catDesc>
						<category xml:id="g.pl">
							<catDesc>lyric poetry</catDesc>
						</category>
						<category xml:id="g.pn">
							<catDesc>narrative poetry</catDesc>
						</category>
					</category>
				</taxonomy>
			</classDecl>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textClass>
				<catRef target="#g.p"/>
			</textClass>
		</profileDesc>
		<revisionDesc>
			<change when="2019-07-29">level1</change>
		</revisionDesc>
	</teiHeader>
	<text>
		<body>
			<div type="poem">
				<head>Hadjárat a semmibe</head>
				<p>Strófák egy képzelt költeményből.</p>
				<p>1913</p>
				<lg>
					<l>Ó, mind akit szerettem életemben</l>
					<l>s ki lelkemet szeretni még merész,</l>
					<l>figyeljen most, talán megérthet engem,</l>
					<l>bár hangom szerte tárult mélybe vész,</l>
					<l>mint egy örök sodor halásza zengem,</l>
					<l>amiről még álmodni is nehéz,</l>
					<l>ragadójába markolok kezemmel</l>
					<l>s merni merem, amit más nézni sem mer.</l>
				</lg>
				<lg>
					<l>Ó, lelkek teste, élő folytonosság,</l>
					<l>mért folysz el? És te testek lelke, szám,</l>
					<l>miért folyamodom hiába hozzád,</l>
					<l>elmém hazája, régen únt hazám?</l>
					<l>Mért osztanám mi nem való hogy osszák?</l>
					<l>s a mondhatatlant mért reméli szám?</l>
					<l>Jobb volna nyugton és szó nélkül élni,</l>
					<l>csak élettel s szerelemmel beszélni.</l>
				</lg>
				<lg>
					<l>De nem lehet. Már nekem ez az élet.</l>
					<l>Már nekem ez a legjobb szerelem.</l>
					<l>Az én egyetlen mezőm erre széled,</l>
					<l>ez egy kapú van nyitva még nekem.</l>
					<l>Ha ez bezárul, az már az itélet,</l>
					<l>melyet fejemre mérend kedvesem,</l>
					<l>kit annyian epedtek, örök asszony,</l>
					<l>ki van, hogy ezreket dalig rikasson.</l>
				</lg>
				<lg>
					<l>Ki van, hogy minden nemes őt imádja,</l>
					<l>amikor mást már nincs imádnia.</l>
					<l>Kinek vágyára a halálnak vágya</l>
					<l>jöhet csupán: a Filozófia.</l>
					<l>Szólj hát szerelmem, szólj halálnak bátyja,</l>
					<l>élet öccse, csalódások fia,</l>
					<l>szólj, énekeld az égi nőt, a drágát,</l>
					<l>sirassad új szavakkal némaságát.</l>
				</lg>
				<lg>
					<l>Mert néma ő s nem könnyezik soha</l>
					<l>és így vesz tőlünk szót és könnyeket</l>
					<l>s könnyre mosollyal, szóra mostoha</l>
					<l>csönddel felelve csúfra hiteget.</l>
					<l>És csöndje végtelen, mint mosolya.</l>
					<l>Mosolya nem fogy, csöndje nem reked.</l>
					<l>Csöndje mosolyog és mosolya hallgat,</l>
					<l>mosollyal, csönddel, úgy mulat terajtad.</l>
				</lg>
				<lg>
					<l>Glóbuson ül, mint hideg istenasszony,</l>
					<l>ruhája köd, de sohasem mezítlen,</l>
					<l>fagyával éget, hogy rabbá unasson</l>
					<l>s titkolt testével álmodjék a hitlen.</l>
					<l>S nincs is tán teste. S minden érte-vad szomj</l>
					<l>a semmi hűs ablakát nyalja itt lenn,</l>
					<l>míg fönn a Hölgy, testté hazudva lelkét</l>
					<l>a fellegekből fon magának erkélyt.</l>
				</lg>
				<lg>
					<l>S tán minden szellem titkon őt reméli,</l>
					<l>érte feszűl a morc tudós szerelme</l>
					<l>és végtelenül végtelenbe méri</l>
					<l>kis méterét a véges emberelme,</l>
					<l>de az eget s e Hölgyet el nem éri,</l>
					<l>bár köveiből Bábel tornya kelne:</l>
					<l>a Jákob-létra végtelenbe vesz</l>
					<l>s a nagy éposznak vége sohse lesz.</l>
				</lg>
				<lg>
					<l>És mégis éposz és mégis dicső</l>
					<l>és mégis ezt az époszt írom én</l>
					<l>egy új tudósról. Mégis, mégis ő,</l>
					<l>akit hősömmé biztat a remény,</l>
					<l>hogy vágyhatom még lenni én is: ő;</l>
					<l>aki enyém és aki mégsem: én</l>
					<l>vagy egy bús én, kit dőrén elvetéltem</l>
					<l>s most lelkétől kisértetes a méhem.</l>
				</lg>
				<lg>
					<l>Egy új tudósról fogok énekelni,</l>
					<l>ki Budapesten majdan élni fog,</l>
					<l>dicsőbb, mint hős koroknak fejedelmi</l>
					<l>s minden dicsekvő poétán kifog,</l>
					<l>aki meddő dalát hiába termi</l>
					<l>s facér fülekbe céltalan nyifog</l>
					<l>ah, hajdan hogy megejtett ily varázs is,</l>
					<l>de most már látom, olyan, mint a hásis.</l>
				</lg>
				<lg>
					<l>»Ki nem röpülhet, mikor ér tetőre?«</l>
					<l>kérdeztem hajdan gyermek-ostobán, -</l>
					<l>»Lassan vet óvatos szemet előre</l>
					<l>földhöz ragadt nyomorult tudomány,</l>
					<l>csigaként tapad hűvös szürke kőre</l>
					<l>s az únalom nyálkája nyúl nyomán,</l>
					<l>hitvány házát cipeli dőre súlyul -«,</l>
					<l>de csigaképe most dicsőre újul.</l>
				</lg>
				<lg>
					<l>Mert bárha nincs szivárványhídja, szárnya</l>
					<l>s szarvval nem érhet úszó csillagot,</l>
					<l>kis helyet jár, de biztosan bejárja,</l>
					<l>hagyván jelül ragyogó szallagot,</l>
					<l>hogy útja szűk bár, de valódi pálya,</l>
					<l>mert hódít s nem hiába ballag ott,</l>
					<l>míg Anteusként hullong a poéta</l>
					<l>s ő sem röpül, csak ugrál. Mint a béka.</l>
				</lg>
				<lg>
					<l>Édes a valóságban megfogózni</l>
					<l>s vigyázva mérni életünk terét,</l>
					<l>a korlátok közt nemesen kigyózni,</l>
					<l>mint útjelzők közt, bízva, mindelébb.</l>
					<l>Szabott pályánkból félre nem lopózni</l>
					<l>s nem térni meg, mint kimenős cseléd,</l>
					<l>kinek mámortól émelyg lomha teste,</l>
					<l>únt konyhájába tér vasárnap este.</l>
				</lg>
				<lg>
					<l>A korlátokban bízni, hogy vezetnek</l>
					<l>s a végtelenben, hogy nagy öle cél,</l>
					<l>hogy érdemes nyujtózni a kezednek,</l>
					<l>ha tud szilárdan nyúlni, mint acél,</l>
					<l>hogy nem mind egyek útjai eszednek</l>
					<l>s nem a legbölcsebb élet a facér,</l>
					<l>mert eszünk útján mozgunk okosok mi</l>
					<l>s a valótlanban nem lehet mozogni.</l>
				</lg>
				<lg>
					<l>Lássátok, a korlátokat dicsérem:</l>
					<l>a korlát a legbiztosabb valóság.</l>
					<l>Tövis tart ébren rózsaittas éjen,</l>
					<l>lévén biztosabb való, mint a rózsák.</l>
					<l>Szoros formából születik az érem,</l>
					<l>formának zord acél kell, nem nyúlós zsák.</l>
					<l>Élet s lélek szétomló pára volna,</l>
					<l>hogyha nem lenne száz korlátja forma.</l>
				</lg>
				<lg>
					<l>Az én hősöm e korlátok s e formák</l>
					<l>tudósa méri majd szigoruan</l>
					<l>a létünket folyató száz csatornát,</l>
					<l>melyek között az örök ár suhan,</l>
					<l>mely arra foly, hol leggyengébb a korlát</l>
					<l>s legyőzve győz csak minden vályuban;</l>
					<l>mindegy, honnan jön, és mindegy hová jut,</l>
					<l>csak egyet fontos hogy nézzünk: a vályut.</l>
				</lg>
				<lg>
					<l>Az én tudósom tudja ezt bizonnyal,</l>
					<l>nem fog kergetni régi délibábot,</l>
					<l>okosan megelégszik a viszonnyal,</l>
					<l>amely az észnek jelzi a világot</l>
					<l>s a valóság jeléül a haszonnal:</l>
					<l>ezenkivül más lényegig ki látott?</l>
					<l>ami remélhetetlen, nem reméli:</l>
					<l>a viszonyt tudja, a lényeget éli.</l>
				</lg>
				<lg>
					<l>És tudja, hogy okokból a világ</l>
					<l>egy óriás lánc kettős végtelenje,</l>
					<l>ahol minden szem szomszédjába vág</l>
					<l>és nincs, aminek nincsen oka benne,</l>
					<l>de kívüle keresni hiuság,</l>
					<l>oklánc okát kérdezni balga lenne</l>
					<l>s hogy tudnád szóba, jelbe, észbe venni</l>
					<l>azt, amin kívül nincs se jel, se semmi?</l>
				</lg>
				<lg>
					<l>És mégis olykor tudósunk körül,</l>
					<l>mint csillagokkal, esténként a légür,</l>
					<l>ez a nagy semmi vággyal színesül</l>
					<l>s titkon az örök lánccal nem elégül,</l>
					<l>minden unalma sejtelmekbe züll</l>
					<l>s a néma Hölgy mosolyát érzi végül</l>
					<l>és bár előtte semmi zárva nincsen</l>
					<l>az ő eszének nem elég a Minden.</l>
				</lg>
				<lg>
					<l>Képzeld el őt most enyhébb téli esten</l>
					<l>a Dunaparton bolygani magában,</l>
					<l>ezen az áldott ifju Budapesten</l>
					<l>a jégtörés keserves évszakában,</l>
					<l>mikor zord úntság lovagol a testen</l>
					<l>s a lélek nem tud bízni csillagában,</l>
					<l>de gyönyörködni tud még benne. (Drága</l>
					<l>csillag az űrben: semmiség virága!)</l>
				</lg>
				<lg>
					<l>A semmiség virága ez a föld is,</l>
					<l>a semmiség virága e világ,</l>
					<l>amely tövissel bármennyit gyötört is,</l>
					<l>mégis virág szemednek. Bús virág!</l>
					<l>Tán ér belőle lelkednek gyümölcs is,</l>
					<l>mohó fogad keményen belerág,</l>
					<l>de ha félig kiszoptad leve mézét,</l>
					<l>megérzed rajta a semminek ízét.</l>
				</lg>
				<lg>
					<l>Tudósunk künn az ég alatt bolyongva</l>
					<l>érezze ott magát, a Semmi partján,</l>
					<l>nézzen a földre, mint egy égi pontra,</l>
					<l>úgy gyönyörködjön e nagy Semmi-tajtján</l>
					<l>s a tömegen, mely a földön zsibongva</l>
					<l>az égben száll, tudatlan - körbehajtván</l>
					<l>e gömb, melyet száz erők sodra mozgat.</l>
					<l>Röpül a föld - s ők azt hiszik, nyugosznak.</l>
				</lg>
				<lg>
					<l>Vagy sétálnak így, halkan, olvadáskor,</l>
					<l>selyem suhog, peng a katona kardja.</l>
					<l>Dombtól dudorgó, tornyos cifra háztól</l>
					<l>csipkés az űr felé a Semmi partja.</l>
					<l>A szél a habokat lenn, durva pásztor</l>
					<l>nedves korbáccsal fütyörészve hajtja,</l>
					<l>selyem suhog s a szürkefényü vaskard</l>
					<l>érintésétől peng a hideg aszfalt.</l>
				</lg>
				<lg>
					<l>Ó szürkeség! te a Fehér morajló</l>
					<l>meghalkulása (s Feketének anyja)!</l>
					<l>Ki eljössz, mikor haldoklik a gyarló</l>
					<l>fény és a nap az éjszakát foganja.</l>
					<l>Ó szálló szürke füst! ó ringva hajló</l>
					<l>izmos Dunának szürke szép higanyja.</l>
					<l>Ó szürke égen szürke alakok!</l>
					<l>szürke szemekben szürke ablakok!</l>
				</lg>
				<lg>
					<l>A lámpagyujtó lángos végü bottal</l>
					<l>megsebzi ezt a messze szürkeséget</l>
					<l>helyenkint, - és a sebnek vére csobban</l>
					<l>s Dunába hull - tüzes vér, szemet éget,</l>
					<l>remegve száll, vékonyka patakokban,</l>
					<l>mintha vörös bort vízbe töltenének.</l>
					<l>(Igy látom a világot este reggel,</l>
					<l>szürke alapon vérpiros sebekkel.)</l>
				</lg>
				<lg>
					<l>Ott fönn is már, ott fönn a közel ürben</l>
					<l>gyulnak a semmi apró sebei</l>
					<l>a csillagok s keringnek kényszerülten,</l>
					<l>kiki egymást amerre cipeli</l>
					<l>lángolva még, avagy már halni hülten</l>
					<l>vagy viszkető kis élettel teli. -</l>
					<l>Nem furcsa, hogy ha lelkem kibocsátom</l>
					<l>elérem mindezt én - a kicsiny átom?</l>
				</lg>
				<lg>
					<l>Én viszkető kis élet-átom én?</l>
					<l>nem furcsa, hogy e nagy világ belémszáll</l>
					<l>érzékeimnek felvont zsilipén?</l>
					<l>s elönti lelkem, mint valami vész-ár?</l>
					<l>Elönti lelkem, s mi maradok én?</l>
					<l>Úszó fácska, mely a világ vizén száll</l>
					<l>ráhányva, törni, az örök sodorra,</l>
					<l>mely önmagával itatva sodorja.</l>
				</lg>
				<lg>
					<l>S tudósunk érzé összecsapni lelkén</l>
					<l>ez únt sodornak őrölő hatalmát</l>
					<l>s forogni a nagy űrnek néma telkén</l>
					<l>csillagos szárnnyal Isten lassu malmát;</l>
					<l>táncban az ingó habparipa nyergén</l>
					<l>tengernek véli hágni percnyi halmát.</l>
					<l>Ó tengertánc! hangos hab fényes halma!</l>
					<l>de majd megőröl Isten lassu malma.</l>
				</lg>
				<lg>
					<l>Parthoz sodor majd sorsunk sűrü sodra,</l>
					<l>a sima semmi sziklapartja vár.</l>
					<l>Nem, addig is, fürödve és forogva</l>
					<l>mulatni legjobb benned táncos ár?</l>
					<l>nézni mit hány agg vized ifju fodra,</l>
					<l>mi úszik benne: csillag vagy madár,</l>
					<l>vagy asszonytest, prémek közt dobogó</l>
					<l>merül fel és tajtékként csillogó.</l>
				</lg>
				<lg>
					<l>Tajtékként csillanó és úgy elomló</l>
					<l>a dunamenti fényes utcasorban,</l>
					<l>mely lenn patakzik merre az oromló</l>
					<l>Gellért kis szirtje: a folyóra torpan,</l>
					<l>prémmel is prémes tajtékhoz hasonló</l>
					<l>muffal, boával az örök sodorban</l>
					<l>és kacagással a habkacagáshoz</l>
					<l>s mennyi mással hasonló mennyi máshoz!</l>
				</lg>
				<lg>
					<l>Amiről annyi költők énekeltek</l>
					<l>és annyian még énekelni fognak;</l>
					<l>s a drága prém között a vér, a sejtek</l>
					<l>keringnek, égnek, építik a habnak</l>
					<l>bájos, múló formáit, régi rejtek</l>
					<l>teremtésben áradnak és apadnak</l>
					<l>száz testen át - és tested szembe árad,</l>
					<l>hab vagy a hab közt, minden nő a párod.</l>
				</lg>
				<lg>
					<l>S a tudós tudja, hogy e nagy kanális</l>
					<l>kicsiny csöve az ő teste is éppen</l>
					<l>s a szent természet örök animális</l>
					<l>ereje ered emberünk erében.</l>
					<l>Nem legjobb elvegyülni, bármi vár is,</l>
					<l>hullám hullámhoz dörzsölődve szépen?</l>
					<l>vagy mint halacska dörzsölődni násszá -</l>
					<l>hogyan lehetne halacska halásszá?</l>
				</lg>
				<lg>
					<l>Hogyan lehetne, ó hogyan lehetne</l>
					<l>halásza lenni az örök sodornak,</l>
					<l>amelybe holtig el vagyunk temetve</l>
					<l>s mely holtan a semmibe hány ki holnap</l>
					<l>űrnél űrebb távolba? hogy lehetne,</l>
					<l>kik parttalan medrében véle folynak</l>
					<l>a nagy Folyás irányát észre venni,</l>
					<l>ha ez a minden és a part a semmi?</l>
				</lg>
				<lg>
					<l>Vagy legalább mi látjuk semminek</l>
					<l>és az irány szó semmit sem jelent</l>
					<l>és semmi értelme a semminek,</l>
					<l>kimondjuk, mint a mindent s végtelent</l>
					<l>s szavunkban tiltott hiú vágy remeg,</l>
					<l>de ami tiltott, mindörökre szent</l>
					<l>s reménytelen vágy a legszebb imádság</l>
					<l>s szent hősök, kik merészen félve vágyják.</l>
				</lg>
				<lg>
					<l>Igy írom én is a hősi versem hősen,</l>
					<l>amelynek hőse egy és ezer-egy.</l>
					<l>ki régi-gyengén s mindig új-erősen,</l>
					<l>halni-születni testből testbe megy,</l>
					<l>a végtelen végét nem éri ő sem</l>
					<l>s az én mesém is végtelenbe megy,</l>
					<l>hisz benne olyan dolgok vágya szólal,</l>
					<l>miket nem mondhatsz véges számu szóval,</l>
				</lg>
				<lg>
					<l>mert minden szó új korlátot teremt,</l>
					<l>a gondolat testének szabva formát</l>
					<l>s e korlátok közt kigyózik a rend</l>
					<l>lépcseje, melyen addig másszuk ormát</l>
					<l>új s új látásnak, mígnem messze lent</l>
					<l>köddé mosódik minden régi korlát,</l>
					<l>s képekből összeáll a képtelen</l>
					<l>korlátokból korlátlan végtelen.</l>
				</lg>
			</div>
		</body>
	</text>
</TEI>