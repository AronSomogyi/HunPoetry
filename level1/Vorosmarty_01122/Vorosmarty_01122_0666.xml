<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="Vorosmarty_01122_0666" xml:lang="hu" xmlns="http://www.tei-c.org/ns/1.0" xmlns:tei="http://www.tei-c.org/ns/1.0">
	<teiHeader>
		<fileDesc>
			<titleStmt>
				<title type="main">TÜNDÉRVÖLGY</title>
				<author>
					<persName>
						<surname>Vörösmarty</surname>
						<forename>Mihály</forename>
					</persName>
					<date from="1800" to="1855">1800-1855</date>
					<idno type="VIAF">59090454</idno>
				</author>
				<respStmt>
					<resp>ELTE Verskorpusz conversion</resp>
					<persName>
						<surname>Palkó</surname>
						<forename>Gábor</forename>
						<ref target="https://viaf.org/viaf/65989506"/>
					</persName>
					<persName>
						<surname>Horváth</surname>
						<forename>Péter</forename>
					</persName>
					<persName>
						<surname>Sárközi-Lindner</surname>
						<forename>Zsófia</forename>
					</persName>
					<persName>
						<surname>Indig</surname>
						<forename>Balázs</forename>
					</persName>
					<persName>
						<surname>Fellegi</surname>
						<forename>Zsófia</forename>
					</persName>
				</respStmt>
			</titleStmt>
			<extent>
				<measure unit="words">4700</measure>
			</extent>
			<publicationStmt>
				<p>Published as part of ELTE Verskorpusz</p>
			</publicationStmt>
			<sourceDesc>
				<bibl>
					<title>TÜNDÉRVÖLGY</title>
					<author>
						<persName>
							<surname>Vörösmarty</surname>
							<forename>Mihály</forename>
						</persName>
						<idno type="VIAF">59090454</idno>
					</author>
					<relatedItem type="copyText">
						<bibl>
							<title>Vörösmarty Mihály összes költeményei</title>
							<date when="1997-11-28"/>
							<publisher>Magyar Elektronikus Könyvtárért Egyesület</publisher>
							<ref target="http://mek.oszk.hu/01100/01122"/>
							<respStmt>
								<resp>Original Electronic Edition</resp>
								<persName>
									<surname>Drótos</surname>
									<forename>László</forename>
								</persName>
								<persName>
									<surname>Hevele</surname>
									<forename>István</forename>
								</persName>
								<persName>
									<surname>Kiss</surname>
									<forename>András</forename>
								</persName>
								<persName>
									<surname>Opálka</surname>
									<forename>Tamara</forename>
								</persName>
							</respStmt>
						</bibl>
					</relatedItem>
				</bibl>
			</sourceDesc>
		</fileDesc>
		<encodingDesc>
			<projectDesc>
				<p>ELTE Verskorpusz - automatic annotation</p>
			</projectDesc>
			<classDecl>
				<taxonomy xml:id="g">
					<category xml:id="g.p">
						<catDesc>poetry</catDesc>
						<category xml:id="g.pl">
							<catDesc>lyric poetry</catDesc>
						</category>
						<category xml:id="g.pn">
							<catDesc>narrative poetry</catDesc>
						</category>
					</category>
				</taxonomy>
			</classDecl>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textClass>
				<catRef target="#g.p"/>
			</textClass>
		</profileDesc>
		<revisionDesc>
			<change when="2019-07-29">level1</change>
		</revisionDesc>
	</teiHeader>
	<text>
		<body>
			<div type="poem">
				<head>TÜNDÉRVÖLGY</head>
				<p>Egy énekben</p>
				<lg>
					<l>Mit tudtok ti hamar halandó emberek,</l>
					<l>Ha lángképzelődés nem játszik veletek?</l>
					<l>Az nyit mennyországot, poklot előttetek:</l>
					<l>Belenéztek mélyen, s elámúl lelketek.</l>
				</lg>
				<lg>
					<l>Én is oly dalt mondok világ hallatára,</l>
					<l>Melynek égen, földön ne légyen határa,</l>
					<l>Amit fül nem hallott, a szem meg nem jára,</l>
					<l>Azt én írva lelém lelkem asztalára.</l>
				</lg>
				<lg>
					<l>Csaba Bendegúznak volt hadverő fia,</l>
					<l>Béke napjaiban most nem csatáz vala,</l>
					<l>De benn volt szivében szerelem dárdája,</l>
					<l>S mélyen gyökeret vert, mint hegyi nagy szálfa.</l>
				</lg>
				<lg>
					<l>Azelől bujdosott setét rengetegben,</l>
					<l>De nyugtot nem talált vadak űzésében;</l>
					<l>Ledőlt elfáradtan a fakadó gyepen,</l>
					<l>S bár elszúnyadt, a bú ébren volt keblében.</l>
				</lg>
				<lg>
					<l>Hallgassátok tehát Csaba kiáltását!</l>
					<l>Hegy, völgy! halljad te is, keserű panaszát,</l>
					<l>Fájdalmak szakasztván nehéz rövid álmát,</l>
					<l>Fejét fölemelé s így nyitá meg ajkát:</l>
				</lg>
				<lg>
					<l>„Kicsoda keltett föl engemet álmombúl?</l>
					<l>Kicsoda ébresztett rövid nyugalombúl,</l>
					<l>Hogy keblem dobogjon oly rémítő vadúl,</l>
					<l>Mint amely paizsra nehéz nagy dárda hull?</l>
				</lg>
				<lg>
					<l>Hogy megint megtudjam, ki a bajnok Dalma,</l>
					<l>Kicsoda Dalmának ragyogó leánya,</l>
					<l>Dalma leányának mily ékes orcája,</l>
					<l>S ékes orcájánál kedvesb mosolygása?</l>
				</lg>
				<lg>
					<l>De minek tudom én hasztalan ezeket?</l>
					<l>Döngöre birja a kisded szűz kezeket,</l>
					<l>Az édes ajkakat s érte égő szivet:</l>
					<l>Szerencsétlen Csaba nem birja ezeket.</l>
				</lg>
				<lg>
					<l>Te büszke Döngöre! Karadó nagy fia,</l>
					<l>De bár lennél tüzes déli sárkány fia,</l>
					<l>Jőnél csak előmbe, porrá zúzva hagyna</l>
					<l>Dárdám a mezőben, s apád megsiratna.</l>
				</lg>
				<lg>
					<l>De bús halálod is nekem nem nagy remény;</l>
					<l>Azért a szép Jeve nem lenne-e kemény?</l>
					<l>Csak te vagy előtte nyomos, s kedves szemfény,</l>
					<l>Én setét s könnyü, mint szélvészben egy fövény.</l>
				</lg>
				<lg>
					<l>Azért Döngöre! én nem bántlak tégedet,</l>
					<l>Vidd haza békével ifjú szerelmedet;</l>
					<l>De mikor násznéped lakomnál lépeget,</l>
					<l>Busongó Csabával ne láttasd szépedet.</l>
				</lg>
				<lg>
					<l>Boríts hosszú fátyolt termete bájára,</l>
					<l>Dalt ne mondass vele napod vigságára:</l>
					<l>Benn a bús teremben megláthatná Csaba,</l>
					<l>Meghallaná dalát, s szíve megszakadna.</l>
				</lg>
				<lg>
					<l>Vagy vidd haza őtet éjnek kezdetével,</l>
					<l>Tengeri nagy szélvész közelgetésével,</l>
					<l>Hogy szépséges arcát setét éj rejtse el,</l>
					<l>Dala örömhangját szélvész ragadja el.</l>
				</lg>
				<lg>
					<l>Mégis - ne borítsd be arcát fátyolával,</l>
					<l>Ha betekint hozzám szép pillantásával,</l>
					<l>Setét lakomban is világos lesz avval:</l>
					<l>Ne borítsd be őtet rojtos fátyolával.</l>
				</lg>
				<lg>
					<l>Elejbe kimegyek apám tereméből,</l>
					<l>Vizet viszek neki friss forrás öléből,</l>
					<l>Virágfüzért a völgy hímes mezejéből,</l>
					<l>De könyvet szememben szivem rejtekéből.</l>
				</lg>
				<lg>
					<l>Talán megnézi majd fakadó könyvemet,</l>
					<l>Mikor issza fényes csigából vizemet:</l>
					<l>Mikor kis kezével veszi füzéremet,</l>
					<l>Tán megnézi vérrel fakadó könyvemet.</l>
				</lg>
				<lg>
					<l>De mily gyermek mondá bolondul ezeket?</l>
					<l>Nem Csaba szájából jön e lágy képzelet;</l>
					<l>Csaba nem hiú szót, seregeket vezet,</l>
					<l>Egy ingerkedő rém súgá mindezeket.</l>
				</lg>
				<lg>
					<l>Haj! nem; te vagy Csaba, ezt te magad mondád,</l>
					<l>De zúdúlj rengeteg! ne halljad meg szavát,</l>
					<l>Ne halld, ne viszonozd hegy, völgy riadását!</l>
					<l>Ő maga hadd vigye, s hallja csak panaszát.”</l>
				</lg>
				<lg>
					<l>Így szólt ifjú Csaba, s rézpajzsát megüté,</l>
					<l>S magasabban üté dárdáját ég felé,</l>
					<l>Futottak a vadak tőle mindenfelé,</l>
					<l>Ő ment az erdőben, s ment mindinkább belé.</l>
				</lg>
				<lg>
					<l>De nyelves Kalatár hegyre futamodék,</l>
					<l>És a rengetegben kiáltása hallék:</l>
					<l>„Csaba, te fél Csaba, te vadnak martalék!</l>
					<l>Hova futsz? hogy hílak, szinte megrekedék.</l>
				</lg>
				<lg>
					<l>Csak hasztalan futod a tágas ligetet,</l>
					<l>Döngöre ott vár rád habos Volga mellett,</l>
					<l>Hogy özönbe vesse siralmas fejedet;</l>
					<l>S ha nem jősz, maga jő: itt is porba fektet.</l>
				</lg>
				<lg>
					<l>Jeve hasztalanúl siránkozik hozzád.</l>
					<l>Neked nem a csata, setét berek hazád.</l>
					<l>Mégis Döngörétől előbb törik dárdád,</l>
					<l>Aztán megyen Jeve Döngörével tovább.”</l>
				</lg>
				<lg>
					<l>„Jeve megy?” szól Csaba, és megállapodik,</l>
					<l>De haragos szeme nagyokat villámlik.</l>
					<l>„Ki vagy te?” meg így szól, és meg-megrázkodik,</l>
					<l>Amint füleiben szép Jevéje hangzik.</l>
				</lg>
				<lg>
					<l>„Ki vagy te, vad hírnek ordítozó szája,</l>
					<l>Durva Döngörének durva katonája?</l>
					<l>De vígy hírt uradhoz szavaid díjába,</l>
					<l>Megmondhatd, milyent üt hős Csaba dárdája.”</l>
				</lg>
				<lg>
					<l>Így szólt, s dárdanyéllel amazt hátban üté,</l>
					<l>Az is szaladást nemigen felejté,</l>
					<l>Háta ropogását Döngöréhez vivé,</l>
					<l>És átkokat morgott Csaba feje fölé.</l>
				</lg>
				<lg>
					<l>Csaba is erdőből, mint a vízszakadás,</l>
					<l>Kimene, és futa, merre volt a zajgás,</l>
					<l>Messze kicsillámlott fegyvere: csattogás</l>
					<l>Terjedett útjában s rettentő dobogás.</l>
				</lg>
				<lg>
					<l>Nagy két vállán haj habozva repdesett,</l>
					<l>S mint, mely köd beborít nyugatot, keletet,</l>
					<l>A zajgó vidékre oly setéten nézett,</l>
					<l>S vive nagy szivében halált és életet.</l>
				</lg>
				<lg>
					<l>Életet magának és a szép Jevének,</l>
					<l>Haragot és halált vitéz Döngörének;</l>
					<l>Halált és hargot mind ő ellenének,</l>
					<l>De kedvet, életet magának, Jevének.</l>
				</lg>
				<lg>
					<l>„Áldott Jeve” így szólt; „nem hagytál el engem,</l>
					<l>Azért kellett téged mindeddig szeretnem.</l>
					<l>Ha nem hízelkedik merész képzeletem:</l>
					<l>Te szerettél, és csak úgy csaltak meg engem.”</l>
				</lg>
				<lg>
					<l>Igazán Döngöre megcsalta hős Csabát,</l>
					<l>Jevéhez rosz hirrel hordogatta szavát,</l>
					<l>Jelenté Jevének Csaba nagy haragját,</l>
					<l>Jeve félt, s azért nem mutatá meg magát.</l>
				</lg>
				<lg>
					<l>De Döngöre vadúl Dalmát megkötteté,</l>
					<l>Leányát kísérve magához viteté,</l>
					<l>Kitünvén, hogy mindazt csalárdúl mívelé,</l>
					<l>Nem volt más tett hátra, mint az erőszaké.</l>
				</lg>
				<lg>
					<l>Azért küldött büszke követet Csabára,</l>
					<l>Bizván szerencséjét súlyos vas karjára,</l>
					<l>Hogy ha őt ledönti kedvese láttára,</l>
					<l>Hírt s szerelmet vigyen őse hajlokába.</l>
				</lg>
				<lg>
					<l>Most, mint gyászos napnak siralmas hajnala,</l>
					<l>Jeve kísérők közt úgy közelít vala,</l>
					<l>Lehajtott bús fején meglebbent fátyola,</l>
					<l>S látszott szép orcája csak gyengén általa.</l>
				</lg>
				<lg>
					<l>Mégsem olyan gyengén, hogy ne lássa Csaba.</l>
					<l>Ő a kísérőkhöz mennydörgő szót ada,</l>
					<l>Mennydörgőbb dárdával rájok lerobbana,</l>
					<l>S megfutott előtte Döngöre vert hada.</l>
				</lg>
				<lg>
					<l>Csak maga nem futott Dalma szép leánya,</l>
					<l>Szólt, és könyüitől ragyogott orcája:</l>
					<l>„Oh ha megvetettél, hősök unokája!</l>
					<l>S haragod Jevének szerelmét elzárja,</l>
				</lg>
				<lg>
					<l>Légy ótalmazója legalább éltének,</l>
					<l>Add vissza ősz apját elhagyott Jevének.</l>
					<l>Ne zengje bajnokok előtt büszke ének:</l>
					<l>Csaba szeretője rabja Döngörének.”</l>
				</lg>
				<lg>
					<l>Igy szólván leborúlt, térdét általfogá,</l>
					<l>Csaba őt lábától melléhez ragadá,</l>
					<l>Nem szólott: szavait bánat s öröm fojtá,</l>
					<l>Nem szólt: szavait egy könynek általadá.</l>
				</lg>
				<lg>
					<l>Még sokáig tartá a lányt kebelében,</l>
					<l>Mintha elkapását sejtené szivében,</l>
					<l>Fejét lehajtotta hozzá szelídebben,</l>
					<l>S haja keveredett hajával széltében.</l>
				</lg>
				<lg>
					<l>De csakhamar ismét nevelé haragját,</l>
					<l>Álnok Döngörének esküvé romlását,</l>
					<l>Háromszor rettentőn megüté paizsát,</l>
					<l>Háromszor felelé hegy, völgy vissza hangját.</l>
				</lg>
				<lg>
					<l>S hada, mint felhőből leszálló sassereg,</l>
					<l>Vagy mint nehéz szikla, mely völgybe hengereg,</l>
					<l>Úgy jött, s más részről mint pusztító fergeteg</l>
					<l>Jöve Döngöre is, s vele nem kis sereg.</l>
				</lg>
				<lg>
					<l>„Kicsoda áll ellent Karadó fiának?</l>
					<l>Kicsoda sereget vezető karjának?</l>
					<l>Feje előbb esik lábaihoz annak,</l>
					<l>Mint égből mennykövek földre hullanának.”</l>
				</lg>
				<lg>
					<l>Így szól nagy kevélyen Csaba boszújára,</l>
					<l>Rázúg a két sereg iszonyú szavára.</l>
					<l>De ő odább megyen, így szól utójára:</l>
					<l>„Nincs nekem más harcom csak az egy Csabára.</l>
				</lg>
				<lg>
					<l>Csaba te bujdosó! hogy mertél kijőni?</l>
					<l>Azért hogy Jevére kezet mersz nyújtani,</l>
					<l>Rajtad vén keselyű fog törvényt tartani,</l>
					<l>Mikor fiainak vesédet osztja ki.”</l>
				</lg>
				<lg>
					<l>Szólna még, de Csaba ifjú erejében,</l>
					<l>Megrázván a dárdát fölemelt kezében,</l>
					<l>Kiveté, s elment az szélnél sebesebben,</l>
					<l>Mégsem oly sebesen, mint ő volt mérgében.</l>
				</lg>
				<lg>
					<l>Döngöre meghajolt előle fejével,</l>
					<l>Mégis megütötte sisakját hegyével.</l>
					<l>Leesett a sisak lobogós diszével,</l>
					<l>Döngöre megrendült bánattal telvén el.</l>
				</lg>
				<lg>
					<l>Csaba megállt búsan néma haragjában,</l>
					<l>És megnézé Jevét még egyszer harcában;</l>
					<l>Kedves tekintetét elvivé magában:</l>
					<l>Hogy rontsa Döngörét annyival ádázban.</l>
				</lg>
				<lg>
					<l>De fölvevé addig Döngöre a dárdát,</l>
					<l>És megdobá vele Csaba rézpaizsát,</l>
					<l>S még vete egy dárdát, nem hogy ölje Csabát,</l>
					<l>De megölje avval Dalma szép leányát.</l>
				</lg>
				<lg>
					<l>S a két dárda elment szörnyen egymás után.</l>
					<l>Halovány félelem ült a lány ajakán.</l>
					<l>S míg Csaba ment, mint a bántott hím oroszlán,</l>
					<l>Halál jött Jevéhez Döngöre dárdáján.</l>
				</lg>
				<lg>
					<l>Halál; de leszáll a Nap ragyogó fia,</l>
					<l>Tündér ruhájával Jevét betakarja,</l>
					<l>Erős karjaival emeli magasra,</l>
					<l>Túl a napon egy szép ligetes csillagra.</l>
				</lg>
				<lg>
					<l>Ott itatja őtet édes mézitallal,</l>
					<l>Kezeit csókolja forró ajakával;</l>
					<l>De olyant, mint Jeve, mindez nem vigasztal,</l>
					<l>Földre kivánkozik könye záporával.</l>
				</lg>
				<lg>
					<l>Azonban a földön harc van két hős között,</l>
					<l>Az erős Döngöre s tüzes Csaba között,</l>
					<l>Vágják, verik egymást, s az összeütközött</l>
					<l>Kardok villámlanak gyors kezeik között.</l>
				</lg>
				<lg>
					<l>Kicsoda áll ellent Csaba vágásának?</l>
					<l>Kicsoda Döngöre mennyköves karjának?</l>
					<l>Senki sem, csak Csaba áll meg vágásának,</l>
					<l>S visszavág Döngöre puszta homlokának.</l>
				</lg>
				<lg>
					<l>Leesik a nagy hős, még nagyobb estében,</l>
					<l>Kiterjed a földön egész termetében,</l>
					<l>Keményen hordozá kardját életében,</l>
					<l>Fogva tartá most is hűlő tenyerében.</l>
				</lg>
				<lg>
					<l>De győző Csabának nincsen mit örülni,</l>
					<l>Látja szerelmesét magas égbe tünni.</l>
					<l>Hasztalanúl vannak öldöklő fegyveri,</l>
					<l>Az erő, mely Jevét viszi, nem emberi.</l>
				</lg>
				<lg>
					<l>Leereszti kardját vérengző kezével,</l>
					<l>Földet, eget megnéz rettentő szemével,</l>
					<l>Minden homályba dől setétes néztével,</l>
					<l>S a föld ing alatta ingó nagy fejével.</l>
				</lg>
				<lg>
					<l>De most fölemeli fejét búsultában,</l>
					<l>Lesújtja a kardot őrűlt haragjában.</l>
					<l>Milyen a vad állat dúlt fészke tájában:</l>
					<l>Oly iszonyú Csaba szíve szakadtában.</l>
				</lg>
				<lg>
					<l>Elszórja kalpagát rengő címerével,</l>
					<l>Elveti paizsát tündöklő rezével,</l>
					<l>Letépi párducát, és messze veti el,</l>
					<l>S megüti homlokát öldöklő kezével.</l>
				</lg>
				<lg>
					<l>Szörnyű dobogással nagy mellét is veri,</l>
					<l>Ismét szemét a nagy égre, földre szegi.</l>
					<l>Végre hol Döngöre vérét a föld nyeli,</l>
					<l>Temérdek testével magát porba veti.</l>
				</lg>
				<lg>
					<l>És ül vad bánatban megölt társa mellett,</l>
					<l>Némán áll a két had két bús vezér felett,</l>
					<l>Csaba mutat köztök egyedűl életet,</l>
					<l>Szól, és minden szava ordító rettenet:</l>
				</lg>
				<lg>
					<l>„Mért kellett kardomnak reád csattannia,</l>
					<l>Te vitéz Döngöre, Karadó nagy fia?</l>
					<l>Inkább volnék magam bús földben annyira,</l>
					<l>Hogy szemembe napnak ne hatna sugara.</l>
				</lg>
				<lg>
					<l>Nem voltál te soha gonosz ellenségem,</l>
					<l>Tudtam, mikor jöttél haraggal ellenem.</l>
					<l>Lehetett magamat dárdától védenem;</l>
					<l>De ez jő, s eltűnik: őt meg sem sérthetem.</l>
				</lg>
				<lg>
					<l>S most hímes pamlagon szép Jevével pihen,</l>
					<l>Szerelme szavait susogja csendesen,</l>
					<l>Ajkát ajakához emeli hevében -</l>
					<l>Ne higy szavainak oh én szerelmesem!</l>
				</lg>
				<lg>
					<l>Ne hígy hizelkedő tündérek ajkának:</l>
					<l>Elhervadsz keblökön, aztán megtagadnak,</l>
					<l>S csúfja léssz örökké nemednek, hazádnak,</l>
					<l>S csúfja és keserve szerető Csabának -</l>
				</lg>
				<lg>
					<l>De minek beszélek üres levegőhöz?</l>
					<l>Nincsen halandónak szava tündérfülhöz,</l>
					<l>De van hadviselő karokban oly eszköz,</l>
					<l>Mely bizvást közelít tündéres erőhöz.</l>
				</lg>
				<lg>
					<l>Azért, megölt bajtárs, nyugodjál véredben,</l>
					<l>Nemsokára én is itt fekszem e helyben.</l>
					<l>Vagy még lebujdosom föld alá mélyebben,</l>
					<l>Ha nem boldogúlok veszett örömemben.”</l>
				</lg>
				<lg>
					<l>Monda, s nagy erőben a földről fölkele.</l>
					<l>Megörült és zúgott a két sereg vele,</l>
					<l>Ő megállt helyében; de lángban járt szeme,</l>
					<l>S benne ült szivének rettenetessége.</l>
				</lg>
				<lg>
					<l>S így szólt tovább nézvén az álló seregre,</l>
					<l>És kardját fölütvén a magas egekre:</l>
					<l>„Esküszöm az erős hadak istenére!</l>
					<l>Esküszöm őseim vitéz nagy nevére!</l>
				</lg>
				<lg>
					<l>Nem jövök előbb meg s máskép mint Jevével,</l>
					<l>Fölvetem a tündért apám fegyverével,</l>
					<l>S bár lenne tovább, mint gondolat mehet el,</l>
					<l>Én elmegyek hozzá, s megjövök Jevével.</l>
				</lg>
				<lg>
					<l>De tudom a tündér titkos gyüléseket,</l>
					<l>Setét erdős völgyben tartják ők ezeket,</l>
					<l>S mert az ég nem szenved földi örömeket,</l>
					<l>Ide járnak, földön töltvén az éjeket.</l>
				</lg>
				<lg>
					<l>És te ravasz tündér! bár légy isten fia,</l>
					<l>A haragos hadak istenének fia,</l>
					<l>Ki kell még kardomat karodnak állnia,</l>
					<l>Aztán mehetsz bízvást szép Jevével haza.</l>
				</lg>
				<lg>
					<l>És ha erősebb vagy földi fegyverekkel,</l>
					<l>Bird a szép jutalmat boldogúl, békével;</l>
					<l>De tudom, ha harcolsz földi fegyverekkel,</l>
					<l>Mint villám a szirtet, csattogva verlek el.</l>
				</lg>
				<lg>
					<l>S bizony! fölkereslek éjfél kezdetére,</l>
					<l>Hatalommal ütök rád és életedre,</l>
					<l>Ezt esküszöm vitéz őseim nevére,</l>
					<l>Esküszöm az erős hadak istenére.”</l>
				</lg>
				<lg>
					<l>A két sereg akkor öszvekeveredett,</l>
					<l>Döngöre halálán nagyon keseredett;</l>
					<l>De béke szavával egymáshoz érkezett,</l>
					<l>Mert csak a két vezér, míg élt, ellenkezett.</l>
				</lg>
				<lg>
					<l>S most ezek beveték Döngörét sirjába,</l>
					<l>Zászlót és ravatalt tevének halmára.</l>
					<l>De Csaba fölmene Dalma hajlokába,</l>
					<l>S hogy megoldja őtet, közelít hozzája.</l>
				</lg>
				<lg>
					<l>Aggott Dalma hallá már a bús híreket,</l>
					<l>Nem hagyja oldani a kötött kezeket,</l>
					<l>„Hagyd kötve, így szólott, oh Csaba e kezet,</l>
					<l>Hogy Jeve elveszett, tán csak ez vétkezett.</l>
				</lg>
				<lg>
					<l>Mert Döngörét jókor innen ki nem tiltá,</l>
					<l>Döngöre őt azért vadúl megfogatá,</l>
					<l>Dárdáját Jevéhez halálosan sujtá,</l>
					<l>S míg te harcolsz vele, tündér szabadítá.</l>
				</lg>
				<lg>
					<l>Azért nem ok nélkűl birja őt a tündér,</l>
					<l>Mert kit nagy bajában halálos végzet ér,</l>
					<l>Az már nem emberé; ha szabadulást kér,</l>
					<l>S nyer az égtől, ahhoz tartozik mint rabbér.</l>
				</lg>
				<lg>
					<l>De te menj el a nagy kármán kardvasával:</l>
					<l>Az megbirkózhatik főbbek hatalmával,</l>
					<l>S ha föltalálod őt, s rajtaüthetsz avval,</l>
					<l>Annyi mintha ember küzd ember fiával.</l>
				</lg>
				<lg>
					<l>Azért, ha erősebb vagy, elejted őtet,</l>
					<l>Ha ő erősebb lesz, ő ejt el tégedet.</l>
					<l>De akkor nem látják szabadon e kezet,</l>
					<l>S gyászos lesz hírében a Dalma nevezet.”</l>
				</lg>
				<lg>
					<l>Keservesen így szólt. Az ifjú nagy szive</l>
					<l>Forrott és habozott, mint vad tenger vize,</l>
					<l>Mégis az öregnek utóján engede,</l>
					<l>Kötözve hagyá őt, és más kardot veve.</l>
				</lg>
				<lg>
					<l>Vevé nagy Kármánnak kardját paizs megül,</l>
					<l>Hol meztelen hevert ragyogva egyedül,</l>
					<l>Képek voltak metszve hátára kétfelül,</l>
					<l>Irtóztatók: Csaba megborzadt ezektül.</l>
				</lg>
				<lg>
					<l>Egy kisded, oroszlán és körmös sas között,</l>
					<l>Esdeklő szép leány kötve két tűz között,</l>
					<l>Egy bujdosó anya, kit fia üldözött,</l>
					<l>De Hadúr tiltólag állt mindezek fölött.</l>
				</lg>
				<lg>
					<l>Más részről ismét állt hadak nagy istene,</l>
					<l>Lábánál a sas és oroszlán pihene,</l>
					<l>Anyja kezében ült a kisded, s nevete,</l>
					<l>A rossz fiu égett, s a lány kért érette.</l>
				</lg>
				<lg>
					<l>Ezek voltak Kármán kardjának képei.</l>
					<l>Csaba nagy csattogva hüvelyébe veti,</l>
					<l>Serényen süvegét és mentéjét veszi,</l>
					<l>S magát, bucsút vevén, Ragadóra veti.</l>
				</lg>
				<lg>
					<l>Ragadó, mint sólyom, könnyen járt alatta,</l>
					<l>S ő elment egyedűl veszélyes útjára,</l>
					<l>Elment a titkos völgy borzasztó tájára,</l>
					<l>Nem hallgatott holló- s varjukárogásra.</l>
				</lg>
				<lg>
					<l>Varjak, hollók mentek elejbe, mint vizár</l>
					<l>Zúgván, és csevegvén; Csaba borzada bár,</l>
					<l>Tovább ment, s hol balról áll magányos határ,</l>
					<l>Ott röppent elejbe jövendölő madár.</l>
				</lg>
				<lg>
					<l>Kétszer csattogtatá szárnyát a ló előtt,</l>
					<l>S iszonyút visított habos fej fölött,</l>
					<l>Harmadszor is úgy jött, s ment hogy érne felhőt,</l>
					<l>De Csaba megbúsúlt, s nyillal utána lőtt.</l>
				</lg>
				<lg>
					<l>Leesett a bús hír visító madara,</l>
					<l>Rá a hollósereg nyomban lerobbana,</l>
					<l>Marakodva mentek miatta egymásra,</l>
					<l>Csaba ment, nevetvén madarak harcára.</l>
				</lg>
				<lg>
					<l>De most erdőhöz ért: setét lett utában,</l>
					<l>Lassu moraj hallott a völgy távolában,</l>
					<l>Akadozott a ló félénk futásában;</l>
					<l>De ura meghajtá s halada bizvábban.</l>
				</lg>
				<lg>
					<l>S most áldozott le a hevítő napvilág:</l>
					<l>Rengett és suhogott a fákon minden ág,</l>
					<l>S mintha két fergeteg vadon tengerre hág;</l>
					<l>Egyszerre oly szörnyű lett a magányosság.</l>
				</lg>
				<lg>
					<l>Bátrabb madarak is a tündérvölgy felől</l>
					<l>Vijjogva szárnyaltak fias fészkeikből,</l>
					<l>A nagy sas nem ült meg fia mellett belűl,</l>
					<l>Fenn állt, s borzadozott kis ágon egyedűl.</l>
				</lg>
				<lg>
					<l>De meg nem maradtak ott a többi vadak,</l>
					<l>Sívó kölykeiket vívén, mint vert hadak,</l>
					<l>Sűrű csörgetéssel messze elfutottak;</l>
					<l>Oly szörnyű volt éjjel a tündérvölgyi lak.</l>
				</lg>
				<lg>
					<l>Itt egy róka bajjal martalékát huzá;</l>
					<l>Rajta ment a farkas, s vele megtapodá;</l>
					<l>Itt a morgó medve kölykeit faldosá,</l>
					<l>S hurcolta egy helyről nagy bajjal máshová.</l>
				</lg>
				<lg>
					<l>Csaba Ragadója remeg e nézéstűl,</l>
					<l>De félnek a vadak Csaba fegyverétűl,</l>
					<l>Kitérnek előle gyorsan mindenestűl,</l>
					<l>Maga bátor a hős, s nem retteg semmitűl.</l>
				</lg>
				<lg>
					<l>Jeve s Dalma őtet nem hagyják rettegni.</l>
					<l>S bár lenne akadály és baj százszor ennyi,</l>
					<l>Mint megdűlt habokon a tenger isteni,</l>
					<l>Úgy át merne rajtok Csaba szive törni.</l>
				</lg>
				<lg>
					<l>Most egy medvekölyket véletlen tiprata,</l>
					<l>Nyöszörögve kiment szegénynek párája;</l>
					<l>De két lábon állva jött a bőszült anya,</l>
					<l>Csaba is megfordúlt dárdával hozzája.</l>
				</lg>
				<lg>
					<l>Morgott a vad állat, setét szája poklát</l>
					<l>Szörnyen nyitogatván, körmölni ment Csabát;</l>
					<l>De Csaba ráhajtván serény Ragadóját,</l>
					<l>Végigveré veszett torkában dárdáját.</l>
				</lg>
				<lg>
					<l>Körűle ugrálva sívó medvekölykek,</l>
					<l>Megölt anyjok miatt bús pártot ütöttek;</l>
					<l>De ők is Ragadó körme alá estek,</l>
					<l>Csaba ment, dárdáján folyván a vércseppek.</l>
				</lg>
				<lg>
					<l>S alig ment, sziszegve jött a kigyósereg:</l>
					<l>Ez vékony testével könnyen tovább pereg,</l>
					<l>Amaz karikába fonódva tekereg,</l>
					<l>Sok, fejét emelvén, mozog rémítőleg.</l>
				</lg>
				<lg>
					<l>Mindezek közt Csaba szerencsésen halad,</l>
					<l>Elfutnak a kigyók, s bőrök hátra marad;</l>
					<l>Setét lesz azonban, de Csaba csak halad,</l>
					<l>S most döbbenik szive, midőn maga marad.</l>
				</lg>
				<lg>
					<l>„Magam vagyok tehát, így beszél magának,</l>
					<l>S a fene vadak is egyedűl hagyának?</l>
					<l>De menjenek. Csaba elég lesz magának,</l>
					<l>Elég viszálkodó Tündér hatalmának.</l>
				</lg>
				<lg>
					<l>Vagy nem szép Jeve az, ki szenved e helyen?</l>
					<l>És micsoda ember, aki érte megyen?</l>
					<l>Én Csaba vagyok az, s inkább sírom legyen</l>
					<l>Vad farkasok gyomra, mint Jeve szenvedjen.”</l>
				</lg>
				<lg>
					<l>Így szólván Ragadót vén tölgyfához köté,</l>
					<l>Véres nagy dárdáját mélyen földbe üté.</l>
					<l>„Rohadj itt, úgy monda, dárdám! és senkié,</l>
					<l>Vagy légy ismét hozzád visszatért uradé.”</l>
				</lg>
				<lg>
					<l>Ezt mondván nagy Kármán kardjával elmene,</l>
					<l>S minden lépésével nagyobb lett ereje.</l>
					<l>Alatta morogva föld is megrezzene,</l>
					<l>Amint nagy erőben halada fölötte.</l>
				</lg>
				<lg>
					<l>Mint felhő mentében naggyá nevekedik,</l>
					<l>S erejét belefolyt villámok nevelik,</l>
					<l>Úgy Kármán vasától Csaba erősödik,</l>
					<l>S halálos csapásra karja nehezedik.</l>
				</lg>
				<lg>
					<l>De most megállt a völgy sikamló partjánál;</l>
					<l>Soha szem még szebbet nem láthatott annál:</l>
					<l>Messze terjedt, s mintha fél tojást vizsgálnál,</l>
					<l>Oly rendesen s szélén sűrű nagy tölgyes áll.</l>
				</lg>
				<lg>
					<l>Közepén halom kél, virágos szép halom,</l>
					<l>Egyedűl húsz öles cedrus áll a halmon.</l>
					<l>Alatta kis patak folydogál szabadon,</l>
					<l>S zugó habjaival terjed holt nyugalom.</l>
				</lg>
				<lg>
					<l>Azonban fölkelnek az éjnek csillagi,</l>
					<l>Őket bús orcával fényes hold vezeti,</l>
					<l>Fák tetején ülnek a hegy szélvészei,</l>
					<l>A legmagasbikat három sárkány üli.</l>
				</lg>
				<lg>
					<l>Az ifjú néz s bámúl, s körül tovább megyen,</l>
					<l>Hogy a völgybe könnyű menetele legyen,</l>
					<l>S im egyszerre zendűl a környék rémesen,</l>
					<l>És minden kis forrás megindúl a hegyen.</l>
				</lg>
				<lg>
					<l>Indúl s növekedik bujdosó patakká,</l>
					<l>Patakból dagadoz sebes áradattá,</l>
					<l>S hegy, völgy ordít bele, amint szalad alá,</l>
					<l>Változván haragos féktelen csodává.</l>
				</lg>
				<lg>
					<l>Csak alig tartja meg vitéz Csaba magát,</l>
					<l>Mosván az áradat meredő bokáját,</l>
					<l>Megáll mégis, fölebb huzogatva lábát,</l>
					<l>Látván tóvá lenni tündérvölgy patakát.</l>
				</lg>
				<lg>
					<l>Nem is tóvá, setét hullámos tengerré,</l>
					<l>Vize tündérvölgyet csordultig betölté,</l>
					<l>Félig állt vizéből a cedrus ég felé,</l>
					<l>Sudaras szép fejét szellő meg nem éré.</l>
				</lg>
				<lg>
					<l>De most leröpült a sárkány két fiával</l>
					<l>Az elállt viharok szörnyű hatalmával.</l>
					<l>Alattok vad szélvész harcolt a hullámmal,</l>
					<l>Ők felűl repültek hármas csattogással.</l>
				</lg>
				<lg>
					<l>Zúgó fenekéről fölfordúlt az özön,</l>
					<l>Eloltott minden fényt a magas égkörön,</l>
					<l>Hajlott és csikorgott a cedrusfa közön,</l>
					<l>Setétség lett urrá ékes tündérvölgyön.</l>
				</lg>
				<lg>
					<l>Setétség, rémarcú szülötte az éjnek,</l>
					<l>Melytől ily zavarban halandók rettegnek.</l>
					<l>Megröppent a sas is fölötte fészkének,</l>
					<l>S csak alig parancsolt szive félelmének.</l>
				</lg>
				<lg>
					<l>Háromszor kiterült fekete szárnyával,</l>
					<l>Háromszor állt vissza anyai gondjával;</l>
					<l>De bátran állt Csaba Kármán kardvasával,</l>
					<l>Bátran hős szivének nagyobb hatalmával.</l>
				</lg>
				<lg>
					<l>Csak bánatban égett s epedő várásban;</l>
					<l>S mintha a vad tengert széllel harcoltában</l>
					<l>Meg akarná inni hallatlan szomjában:</l>
					<l>Oly nyugtalan vala körűle jártában.</l>
				</lg>
				<lg>
					<l>De most fiaival félre tért a sárkány.</l>
					<l>Morogva elállt a szélvész nagy fák ormán.</l>
					<l>Kékes boltozattal látszott az ég tisztán,</l>
					<l>S hold, csillag kiderült gyönyörű határán.</l>
				</lg>
				<lg>
					<l>Még a víz hánykodott nagyságos mozgással,</l>
					<l>Lassan nagy hullámot forgatván hullámmal,</l>
					<l>Végre csendessé lett ezüst ragyogással,</l>
					<l>S látszott a fa benne hosszú árnyékával.</l>
				</lg>
				<lg>
					<l>Tiszta hab buggyant föl fának árnyékában,</l>
					<l>Tenger szép leánya a hab tisztájában,</l>
					<l>Fehérebb a habnál, és tisztább magában,</l>
					<l>Feljöve mosolygó ártatlanságában.</l>
				</lg>
				<lg>
					<l>Ezelőtt mélyen ült tenger fenekében,</l>
					<l>Apja erejével országolván ott lenn.</l>
					<l>Kis aranyhalait eteté jó kedvben,</l>
					<l>S úszó szörnyetegek játszottak körében.</l>
				</lg>
				<lg>
					<l>Víziborjak és a mélység órjáshala,</l>
					<l>A harapós farkas s emberevő capa</l>
					<l>Együtt mulatoztak, szelídek általa,</l>
					<l>S szép lábai alá minden borúl vala.</l>
				</lg>
				<lg>
					<l>Volt a nagy mélységben vizfalú tereme,</l>
					<l>Kis csillag ragyogott fölűl közepette.</l>
					<l>Körül a falakban szép csigák serege,</l>
					<l>És gyöngyök villogtak gyönyörűségére.</l>
				</lg>
				<lg>
					<l>De szabadon s tűkrűl állott a bal oldal.</l>
					<l>Ott játszott a lányka tűnő árnyékával,</l>
					<l>Megérni kiváná ajkát ajakával,</l>
					<l>Hasztalan! betelt az hideg víz habjával.</l>
				</lg>
				<lg>
					<l>Ez most egy forrásnak akadván vizére,</l>
					<l>Felszökött mélységből a szép föld színére,</l>
					<l>S midőn itt szokatlan szemmel körülnéze,</l>
					<l>Kevés lett az árvíz szilaj örömére.</l>
				</lg>
				<lg>
					<l>Elindult, meg-megállt vizet hasogatva,</l>
					<l>Fickándott, mint folyam legifjabbik hala,</l>
					<l>Míg az új szépséghez lassanként szokhata,</l>
					<l>Repesett, dobogott habos bal oldala.</l>
				</lg>
				<lg>
					<l>Szabadság! nem tudott, de érzett tégedet.</l>
					<l>Gyengéd ajaka még nem mondta nevedet,</l>
					<l>De midőn általad főbben emelkedett,</l>
					<l>Örömében onta legelső könyeket.</l>
				</lg>
				<lg>
					<l>Végre félijedve megállt a viz felett,</l>
					<l>Hosszasabban nézte a földet és eget,</l>
					<l>Megnézé közelebb a fakörületet,</l>
					<l>S titkos új vágyódást magában érezett.</l>
				</lg>
				<lg>
					<l>S mintha kis kezei épen áldozának,</l>
					<l>Fölemelve tiszta vizet mutatának</l>
					<l>A körűlálló fák rendes szép sorának,</l>
					<l>Tiszta vizet az ég ezer csillagának.</l>
				</lg>
				<lg>
					<l>Szűz fejét egy kissé fölvetvén így álla,</l>
					<l>Mintha mondaná: „oh egek szép orcája,</l>
					<l>S addig nem látott part gyönyörű sorfája,</l>
					<l>Üdvözllek én, tenger kék szemű leánya!”</l>
				</lg>
				<lg>
					<l>S szomorú lőn, midőn a mennyek csillagi</l>
					<l>Nem jövének hozzá fényökkel játszani,</l>
					<l>Midőn láta mindent mozdulatlan állni,</l>
					<l>Vissza kezdett ismét öröme szállani.</l>
				</lg>
				<lg>
					<l>De most kitért lassan az özön szélére,</l>
					<l>S maga nem vigyázván, s tartván semmiére,</l>
					<l>Önkényt bomlott haja gyenge szemérmére,</l>
					<l>S végső fodraival lábszárához ére.</l>
				</lg>
				<lg>
					<l>Ott megállt egyedűl a vizes part élén,</l>
					<l>Csiklandó talpait lágy füvek emelvén,</l>
					<l>Csaba háborodott e látás szépségén,</l>
					<l>Tiltott gondolaton szíve megdöbbenvén.</l>
				</lg>
				<lg>
					<l>De maga így szólott büszke nagyságához:</l>
					<l>„Valljon mi az, mi engem e helyre hoz?</l>
					<l>Az-e, hogy valamint tündér halandóhoz,</l>
					<l>Úgy nyúljak magam is tündér szép leányhoz?</l>
				</lg>
				<lg>
					<l>Bizony! akkor engem méltán kinevetnek,</l>
					<l>Kiknél dicsekedtem, a bátor seregek.</l>
					<l>Akkor lever átka hadak istenének,</l>
					<l>S kikre megesküdtem, ősim nagy nevének.</l>
				</lg>
				<lg>
					<l>Akkor ősz Dalmának kötve marad keze -</l>
					<l>Vagy e kísértettől szaladnom kellene?</l>
					<l>Nem! nem! ez segítsen, ily szépséggel tele.</l>
					<l>Nem állhat e tündér kértemnek ellene.”</l>
				</lg>
				<lg>
					<l>Ilyen gondolattal közelít hozzája,</l>
					<l>De a megijedt lány remegve hátrála.</l>
					<l>Csaba szólt: „Oh tenger kék szemű leánya!</l>
					<l>Ne fuss, nem vagyok én fellegek sárkánya.</l>
				</lg>
				<lg>
					<l>Csaba, hős Bendegúz vitéz fia vagyok,</l>
					<l>Fájdalmam és lelkem gyötrelmei nagyok.</l>
					<l>Lánykámat ölelik orzó tündérkarok,</l>
					<l>Mondd meg égi szépség! rájok hol találok!”</l>
				</lg>
				<lg>
					<l>Megállt a kis leány Csaba szép szavára,</l>
					<l>Közelebbről nézvén kedves orcájára,</l>
					<l>Örűlt, hogy rátalált termete mására,</l>
					<l>Örűlt a hangnak, de hang nem jött ajkára.</l>
				</lg>
				<lg>
					<l>Odament és égő szemét megpillantá,</l>
					<l>Ajkát ajakával egybe hasonlítá,</l>
					<l>S midőn az első csók vált kis csattanássá,</l>
					<l>Vigada, és a hőst magához szorítá.</l>
				</lg>
				<lg>
					<l>Égett, fagyott a hős, mint hegyi nagy szálfa,</l>
					<l>Mikor vad tengernek förgetege rázza,</l>
					<l>Megrázkódott egész teste alkotmánya,</l>
					<l>S visszatért előbbi kemény nagyságára.</l>
				</lg>
				<lg>
					<l>„Mit akarsz te velem, incselkedő leány?</l>
					<l>Igy szóla, szépséged veszedelmes cselt hány,</l>
					<l>Nem felelsz, kérdésem előtted csak hitvány,</l>
					<l>De magadhoz vonzasz félre csalogatván.</l>
				</lg>
				<lg>
					<l>Felelj, vagy menj tova!” És a bús leányka</l>
					<l>Visszarezzent Csaba ijesztő szavára.</l>
					<l>Most jött legelőször jajszó ajakára.</l>
					<l>Elment, s bús habokat öltözék magára.</l>
				</lg>
				<lg>
					<l>Csaba későn báná, hogy keményen beszélt,</l>
					<l>De jött a sárkány most hozván ég felhőjét,</l>
					<l>Beborítá avval tündérvölgy tetejét,</l>
					<l>S lobogni engedé a villám erejét.</l>
				</lg>
				<lg>
					<l>Lassú mormolással a víz elenyészett,</l>
					<l>De benn nagy zúgással tündérgyülekezet</l>
					<l>Kezdődött: egy nyilás volt, mely bévezetett,</l>
					<l>Máshol szörnyen feküdt köd s villámőrizet.</l>
				</lg>
				<lg>
					<l>Szélről a fák mellett egy villám futkosott,</l>
					<l>Szakadatlan körül hordoza vad lángot.</l>
					<l>Sok közepett gyorsan s szabadon kigyózott,</l>
					<l>S tündérvölgy fölébe égő tetőt húzott.</l>
				</lg>
				<lg>
					<l>Délről volt a nyilás veres boltozattal,</l>
					<l>Ott állt a sárkány két tarajos fiával;</l>
					<l>De most a vén maga fölment vad haraggal,</l>
					<l>Hogy megharcoljon a felhők madarával;</l>
				</lg>
				<lg>
					<l>Mert élő állatot nem szenvedett körűl. -</l>
					<l>Csaba e látásra gyorsan útra pördűl;</l>
					<l>Előle fut egy a sárkányfiak közűl;</l>
					<l>A másik vasától kettévágva eldűl.</l>
				</lg>
				<lg>
					<l>A vén sárkány megjő szomorú sivásra,</l>
					<l>S látván, hogy az egyik futva továbbálla,</l>
					<l>Iszonyú mérgében rá hágdos nyakára,</l>
					<l>S ezt is megeszi a másiknak torára.</l>
				</lg>
				<lg>
					<l>De Csaba már benn van a kék kapu alatt,</l>
					<l>Bántatlanúl tovább nagy erőben halad,</l>
					<l>Mégis kissé megáll a vízkapu alatt,</l>
					<l>S fagyosan fut lelkén rémítő gondolat.</l>
				</lg>
				<lg>
					<l>A vízkapu hosszan magas boltozattal,</l>
					<l>Mint kemény márványból faragott sima fal,</l>
					<l>Áll legvégül s benn emberevő nagy hal</l>
					<l>Látszott heverni a szörnyek táborával.</l>
				</lg>
				<lg>
					<l>Ott megállt az ifjú, és már megmotszana</l>
					<l>A háborgó tenger rettenetes hala,</l>
					<l>De a kék szemű lány elejébe álla,</l>
					<l>S Csaba menésének szabad nyilást hagya.</l>
				</lg>
				<lg>
					<l>Néma köszönettel nézett rá hős Csaba.</l>
					<l>De az magát búsan elrejté a habba,</l>
					<l>Mintha mondaná: „oh kemény ember fia!</l>
					<l>A kék szemű leány nem lát téged soha.”</l>
				</lg>
				<lg>
					<l>S az ifju tovább ment a vízkapu alól.</l>
					<l>Zúgott a belső völgy tündérek zajától.</l>
					<l>Ifjú kis csemeték keltek föld porából.</l>
					<l>Ezek között jártak bujdosván párostúl.</l>
				</lg>
				<lg>
					<l>Kiki foglalatos maga örömével,</l>
					<l>Nem vigyáz, társával szomszéda mit mível.</l>
					<l>Széltében az ifjú fáknak levelivel</l>
					<l>Takarja titkait, s rá víg dalt énekel.</l>
				</lg>
				<lg>
					<l>Benn az ékes völgynek dombos közepében,</l>
					<l>A magas cedrusnak virágos tövében</l>
					<l>Hét szivárvány vagyon egyesűlt szépségben,</l>
					<l>Kisebbedvén mindig befelé estében.</l>
				</lg>
				<lg>
					<l>A legbelső alatt szép lányka üldögel,</l>
					<l>Kit egy magas tündér hizelkedve ölel,</l>
					<l>S mert ébren nem bírhat tiszta hűségével,</l>
					<l>Csábító csókokkal bájosan altat el.</l>
				</lg>
				<lg>
					<l>Most a lányka feje álmosan nehezűl,</l>
					<l>Termete hanyatlik gond és erő nélkűl,</l>
					<l>Csaba irtózik és lángol e nézéstűl;</l>
					<l>Feje zúg s szemében szikrázó harag űl.</l>
				</lg>
				<lg>
					<l>Ha láttál éjfélben tüzes kísértetet,</l>
					<l>Oroszlánt, kit vadász vassal megvérezett.</l>
					<l>Vagy villámmal járó halálos felleget,</l>
					<l>Csak úgy képzeled e szörnyű tekintetet.</l>
				</lg>
				<lg>
					<l>Párducként felszökött a domb tetejére,</l>
					<l>Lelöké a tündért négy öl messzeségre,</l>
					<l>„Ébredj!” monda, Jevét emelvén kezére:</l>
					<l>„Ébredj, és mondj áldást Csaba fegyverére.”</l>
				</lg>
				<lg>
					<l>A lányka (Jeve volt) sohajtva ébrede,</l>
					<l>Látott s szemeinek csak alig hihete;</l>
					<l>De szabadabb lett a tündér lélekzete,</l>
					<l>Ordított, s az egész völgy ordított vele.</l>
				</lg>
				<lg>
					<l>S most mint sebes árvíz mind összezavarva</l>
					<l>Jöttek, riadoztak Csabának rohanva.</l>
					<l>Csaba széllel vágott: „vissza! tündér! vissza!”</l>
					<l>Kiáltván kardjával téres nagy kört huza.</l>
				</lg>
				<lg>
					<l>A tündérek visszahökkenve megálltak,</l>
					<l>Erejét érezvén Kármán kardvasának,</l>
					<l>Csaba nekicsap az ingó cedrusfának,</l>
					<l>És a cedrus enged döntő csapásának.</l>
				</lg>
				<lg>
					<l>Csikorogva kidől tövéből a völgybe,</l>
					<l>S végig nagyot zuhan tündérek fejére;</l>
					<l>Fut a hét szivárvány magas ég szinére,</l>
					<l>Halovány setétség borúlván helyére.</l>
				</lg>
				<lg>
					<l>Maga áll közepén mint uralkodó sas,</l>
					<l>A rettentő ifjú s kezében a kardvas,</l>
					<l>Három kört húz benn, és odaül siralmas</l>
					<l>Képpel a lány: szeme Csabán csak gyászt olvas.</l>
				</lg>
				<lg>
					<l>De bizik az s büszkén, boszúsan így beszél:</l>
					<l>„Ide hát akiben nemes bátorság él,</l>
					<l>Ide hágjon körbe, itt villog a vas él,</l>
					<l>Ne féljen harcolni, ha orozni nem fél.</l>
				</lg>
				<lg>
					<l>De bár jőjetek el, akik idefértek,</l>
					<l>Jőjetek mindnyájan csalfa tündérkölykek!</l>
					<l>Azért vannak velem varázsos fegyverek,</l>
					<l>Hogy avval szépemért véres boszút vegyek.”</l>
				</lg>
				<lg>
					<l>Rázúgott, ezt hallván, a nagy gyülekezet,</l>
					<l>Hogy összeszaggassa, nekitörekedett.</l>
					<l>A nap fia rájok nyújtott tiltó kezet,</l>
					<l>Ő ment, a többi nép mind visszalépdesett.</l>
				</lg>
				<lg>
					<l>Ő pedig szólt: „társak! félre most e helyről!</l>
					<l>Senki ne reméljen cseppet is véréből,</l>
					<l>Magamnak is kevés az egy ily emberből;</l>
					<l>Félre hát ti társak, félre most e helyről! -</l>
				</lg>
				<lg>
					<l>S ki vagy te vakmerő, szegény föld gyermeke!</l>
					<l>Ki a napfiára gyilkos kezet vete?</l>
					<l>Szerencsétlen anya! ki téged visele,</l>
					<l>Szeme hasztalanúl sírással lesz tele.</l>
				</lg>
				<lg>
					<l>De hogy tudd meg: miért érdemelsz inséget,</l>
					<l>Jeve, kit említél, nem illet már téged,</l>
					<l>Döngöre dárdáján halálos itélet</l>
					<l>Jött rá; én tartám meg s úgy nem ére véget.</l>
				</lg>
				<lg>
					<l>Tied-e hát? nem az, tied csak halála.</l>
					<l>Sirathatod, éjet virrogathatsz nála.</l>
					<l>De jőj, lásd vadságod neked mit használa,</l>
					<l>Tudom kínná leszen minden hajad szála.</l>
				</lg>
				<lg>
					<l>Álmot vetek a szép Jevére örökűl,</l>
					<l>Téged sebbe rakva itt hagylak egyedűl,</l>
					<l>S Jeve mégis egykor kezeimbe kerűl,</l>
					<l>Oda, hol csillagom áll hév napon fölűl.”</l>
				</lg>
				<lg>
					<l>De Csaba is erre hirtelen felele:</l>
					<l>„Nemes tündér! bár vagy hatalommal tele,</l>
					<l>Megállj s megálljatok ti tündérek vele!</l>
					<l>Halljátok, engem is vétek vezérel-e?</l>
				</lg>
				<lg>
					<l>Vagy inkább vitézi kötelesség hozott,</l>
					<l>S természet, mely erős érzéssel alkotott;</l>
					<l>Tegyetek magatok ebből igazságot,</l>
					<l>Én ellenségemmel kiállom a harcot.</l>
				</lg>
				<lg>
					<l>Azt mondja: a lánynak enyém csak halála,</l>
					<l>Sírhatok, éjeket virraszthatok nála.</l>
					<l>Hol volt hát, hogy végső csókot adnék rája,</l>
					<l>S tennék fejér zászlót hűlt kedves hamvára?</l>
				</lg>
				<lg>
					<l>Nem láttam, szép vérét nem látták szemeim,</l>
					<l>Nem érzették hűlő orcáját kezeim,</l>
					<l>De hogy élve ment föl, még látták szemeim,</l>
					<l>S kiestek kezemből véres fegyvereim.</l>
				</lg>
				<lg>
					<l>Pedig inkább halva fekügyék sírjába’,</l>
					<l>Mint éltemben dőljön idegen karjába.</l>
					<l>S ha valaki akkor lelket önt hamvába,</l>
					<l>Legyen övé, mert van hozzá igazsága.</l>
				</lg>
				<lg>
					<l>Vagy minek beszélek idő vesztésére?</l>
					<l>Tündér! tied a lány, ha engem versz földre,</l>
					<l>Ezt esküttem erős hadak istenére:</l>
					<l>Enyém, ha én győzök szívem örömére.”</l>
				</lg>
				<lg>
					<l>Így szólt, s a nagy tündér a körbe robbana,</l>
					<l>Jobbjában az acél fennyen megvillana,</l>
					<l>S mintha nehéz mennykő egekből szállana,</l>
					<l>Lépésétől a föld nagyokat dobbana.</l>
				</lg>
				<lg>
					<l>De Csaba sem nézé rohantát csendesen,</l>
					<l>Mint megeredt nagy kő, mely lefut a hegyen,</l>
					<l>Úgy ment rá erővel s boszúval teljesen,</l>
					<l>Végigmérvén kardját a tündér gyermeken.</l>
				</lg>
				<lg>
					<l>Az pedig erősebb földnek hatalmánál,</l>
					<l>Dühödötten szörnyű képpel előtte áll;</l>
					<l>De vész tündérsége Kármán kardvasánál,</l>
					<l>S minden diadalma vitézségére száll.</l>
				</lg>
				<lg>
					<l>Harcol, tüzesedik kezében a fegyver,</l>
					<l>S mint lobogó villám, haragos szikrát ver,</l>
					<l>Szeme ijesztőleg lángot és vért kever,</l>
					<l>S Csaba megsikamlik erejétől kétszer.</l>
				</lg>
				<lg>
					<l>Harmadszor vág ismét homlokúl Csabára,</l>
					<l>Visszaugrik az a körnek határára,</l>
					<l>De rettentőbb leszen arca borulása,</l>
					<l>Öldöklőbb kezében kardja suhogása.</l>
				</lg>
				<lg>
					<l>Mint széltől hajtott fa vadon erdejében</l>
					<l>Visszahajol ismét szélnek ellenében;</l>
					<l>Úgy fordult meg napnak fiára fenébben</l>
					<l>Az elbúsult Csaba égő szégyenében.</l>
				</lg>
				<lg>
					<l>S most harcoltak elszánt kétes szerencsére;</l>
					<l>Alattok a kis domb fér ölre sűlyede,</l>
					<l>Ingott a két vívó rettenetes feje:</l>
					<l>Vasaik csöngöttek s hangzott az éj bele.</l>
				</lg>
				<lg>
					<l>Most terült az éjfél rémséges fátyola,</l>
					<l>Csattogott a sárkány s menést parancsola,</l>
					<l>Csabától, mint szirtek leszakadó fala,</l>
					<l>Úgy hullott az ütés forró nap fiára.</l>
				</lg>
				<lg>
					<l>És az hanyatt dőlvén nagy hosszan elterűlt,</l>
					<l>Alatta terhétől a völgy is megrendűlt;</l>
					<l>De csakhamar sebes sárkányon elrepűlt,</l>
					<l>S az egész sokaság magas egekbe tűnt.</l>
				</lg>
				<lg>
					<l>Maga maradt a hős s Dalma szép leánya;</l>
					<l>De szemét a tündér gonosz álma nyomja.</l>
					<l>Nem késik az ifjú, veszi karjaiba,</l>
					<l>S megy, hol le van ütve lovánál dárdája.</l>
				</lg>
				<lg>
					<l>Lovát nagy bajosan csak gyalog vezeti,</l>
					<l>S szép terhét ölében ápolgatván viszi,</l>
					<l>Túl az erdőn puha gyöpre lefekteti,</l>
					<l>De keblét fogyasztó fájdalom terheli.</l>
				</lg>
				<lg>
					<l>Hasztalan öleli a lányt ép karjával,</l>
					<l>Hasztalan ébreszti ajakát csókokkal,</l>
					<l>Hasztalan szól hozzá szerelem szavával,</l>
					<l>Siket füleinél minden szózat elhal.</l>
				</lg>
				<lg>
					<l>Nem nyughatik, Jevét fölveszi nyergébe,</l>
					<l>S tüzesen szorítván zajló kebelébe,</l>
					<l>Mintha egyenesen sírba menne vele,</l>
					<l>Oly busúlttá leve, arcát gyász festvén be.</l>
				</lg>
				<lg>
					<l>S úgy megyen Ragadón sűlyedt gondolattal,</l>
					<l>Versent siránkozván harmatos hajnallal;</l>
					<l>De alszik a szép lány s szél lebeg hajával,</l>
					<l>Hasztalanúl az is, nem birhat álmával.</l>
				</lg>
				<lg>
					<l>Haza ér az ifju Jevével jó korán,</l>
					<l>Szomoruan zörget Dalmának ajtaján,</l>
					<l>Belép: ölében az elragadott leány,</l>
					<l>De csendes és néma, s mint árnyék halovány.</l>
				</lg>
				<lg>
					<l>Mégis nem vesz gyanút az ősz ezt néztében,</l>
					<l>Megoldatja kezét első örömében,</l>
					<l>S íme érzés gerjed a lány tetemében,</l>
					<l>Fölkél nagy vidáman ifjú kellemében.</l>
				</lg>
				<lg>
					<l>És köszön hivének, köszön ősz apjának,</l>
					<l>Megeresztvén szavát édes ajakának,</l>
					<l>S ami szépet ég, föld összefoghatnának,</l>
					<l>Mind együtt mosolyog hajnalán arcának.</l>
				</lg>
				<lg>
					<l>Mint álom elröpül a bús emlékezet,</l>
					<l>Vigad Dalma s a két hadi felekezet;</l>
					<l>De csak maga örűl sok harcot szenvedett</l>
					<l>Fia Bendegúznak birván a szűz kezet.</l>
				</lg>
				<lg>
					<l>Örül és öröme nagyobb a világnál,</l>
					<l>Mélyebb és magasabb tengernél és napnál,</l>
					<l>Tüzesebb, ragadóbb lángnál, áradatnál,</l>
					<l>Teljesb és hatalmasb minden gondolatnál.</l>
				</lg>
				<lg>
					<l>S örül vele a szűz, Dalma szép leánya -</l>
					<l>De ti lánykák! most ne menjetek hozzája:</l>
					<l>Nincsen az életnek több ily pillantása,</l>
					<l>Rövid; de századnál drágább birhatása.</l>
				</lg>
				<p>1825. május-június</p>
			</div>
		</body>
	</text>
</TEI>