<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="Vorosmarty_01122_0675" xml:lang="hu" xmlns="http://www.tei-c.org/ns/1.0" xmlns:tei="http://www.tei-c.org/ns/1.0">
	<teiHeader>
		<fileDesc>
			<titleStmt>
				<title type="main">A KÉT SZOMSZÉDVÁR</title>
				<author>
					<persName>
						<surname>Vörösmarty</surname>
						<forename>Mihály</forename>
					</persName>
					<date from="1800" to="1855">1800-1855</date>
					<idno type="VIAF">59090454</idno>
				</author>
				<respStmt>
					<resp>ELTE Verskorpusz conversion</resp>
					<persName>
						<surname>Palkó</surname>
						<forename>Gábor</forename>
						<ref target="https://viaf.org/viaf/65989506"/>
					</persName>
					<persName>
						<surname>Horváth</surname>
						<forename>Péter</forename>
					</persName>
					<persName>
						<surname>Sárközi-Lindner</surname>
						<forename>Zsófia</forename>
					</persName>
					<persName>
						<surname>Indig</surname>
						<forename>Balázs</forename>
					</persName>
					<persName>
						<surname>Fellegi</surname>
						<forename>Zsófia</forename>
					</persName>
				</respStmt>
			</titleStmt>
			<extent>
				<measure unit="words">2145</measure>
			</extent>
			<publicationStmt>
				<p>Published as part of ELTE Verskorpusz</p>
			</publicationStmt>
			<sourceDesc>
				<bibl>
					<title>A KÉT SZOMSZÉDVÁR</title>
					<author>
						<persName>
							<surname>Vörösmarty</surname>
							<forename>Mihály</forename>
						</persName>
						<idno type="VIAF">59090454</idno>
					</author>
					<relatedItem type="copyText">
						<bibl>
							<title>Vörösmarty Mihály összes költeményei</title>
							<date when="1997-11-28"/>
							<publisher>Magyar Elektronikus Könyvtárért Egyesület</publisher>
							<ref target="http://mek.oszk.hu/01100/01122"/>
							<respStmt>
								<resp>Original Electronic Edition</resp>
								<persName>
									<surname>Drótos</surname>
									<forename>László</forename>
								</persName>
								<persName>
									<surname>Hevele</surname>
									<forename>István</forename>
								</persName>
								<persName>
									<surname>Kiss</surname>
									<forename>András</forename>
								</persName>
								<persName>
									<surname>Opálka</surname>
									<forename>Tamara</forename>
								</persName>
							</respStmt>
						</bibl>
					</relatedItem>
				</bibl>
			</sourceDesc>
		</fileDesc>
		<encodingDesc>
			<projectDesc>
				<p>ELTE Verskorpusz - automatic annotation</p>
			</projectDesc>
			<classDecl>
				<taxonomy xml:id="g">
					<category xml:id="g.p">
						<catDesc>poetry</catDesc>
						<category xml:id="g.pl">
							<catDesc>lyric poetry</catDesc>
						</category>
						<category xml:id="g.pn">
							<catDesc>narrative poetry</catDesc>
						</category>
					</category>
				</taxonomy>
			</classDecl>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textClass>
				<catRef target="#g.p"/>
			</textClass>
		</profileDesc>
		<revisionDesc>
			<change when="2019-07-29">level1</change>
		</revisionDesc>
	</teiHeader>
	<text>
		<body>
			<div type="poem">
				<head>A KÉT SZOMSZÉDVÁR</head>
				<p>Négy énekben</p>
				<p>Első ének</p>
				<lg>
					<l>Még egyszer fölemelte szavát Sár róna vidékén</l>
					<l>A hosszu nyögésekkel, mineműk a haldokolóé,</l>
					<l>Megszünt a zivatar. Csendes lőn mélyen az alkony,</l>
					<l>És kijövének az alkonynak szeretői. Csapongva</l>
					<l>S földet korholgatva röpült a fecske magányos</l>
					<l>Andalgásaiban s eleségül gyenge fiainak</l>
					<l>Kis férgekre s füben pihenő bogarakra vadászott.</l>
					<l>Mely rémülve buvék, hallván a dúlakodó vészt,</l>
					<l>Zöld kapujánál ült immár a kis tücsök és víg</l>
					<l>Társaival vígan feleselt egyhangu dalokban.</l>
					<l>Halott a dongó buta kóborlása is, amint</l>
					<l>Meg-megütődve rideg hangját elszegte koronként</l>
					<l>S lomha nehéz szárnyon szomorú zúgással odábbkelt.</l>
					<l>Messze pedig, hol völgyeiben maradozva foly a Sár,</l>
					<l>S késő habjai közt resten nyujtózik az omboly,</l>
					<l>Bús panaszát az uszók négylábú serge zokogta,</l>
					<l>S a vizek országát idegen hangokkal ijesztvén</l>
					<l>A bikatorku bölöm durván felbőge, csak embert</l>
					<l>Nem látott e táj. Ember, ki az estnek örüljön</l>
					<l>És szenderre csaló öszhangját értse gyönyörrel,</l>
					<l>Ember nem jön elő. Sámsonnak háza miért van</l>
					<l>Most oly rajtalanúl? A nép, mely benne zsibonga,</l>
					<l>Ünnepet űl-e talán? Vagy puszta-e s néptelen a vár,</l>
					<l>A daliák fogadója s merész küldője csatákra?</l>
					<l>Vagy ki az, aki sötét fegyverben a belteremekből</l>
					<l>Lélekdöbbentő léptekkel előtör, az ifjú?</l>
					<l>Mért az egekbe kiáltó bú réműletes arcán</l>
					<l>S vérkönye megjegesült tükrén az iszonynak alakja?</l>
					<l>Ah Sámson fia, későn van megtérni csatádról,</l>
					<l>Jó Tihamér! késő meglátnod az ősz atya házát</l>
					<l>És látnod, mint lön néphonból árva halommá.</l>
					<l>Mit használ neked a diadal dühös Ottokar ellen,</l>
					<l>Mit használt lenned győzőnek bécsi Rudolfért</l>
					<l>S László híre neked? Megtérnél íme rohanva,</l>
					<l>Hogy hamarabb honn légy, megjárnád szárnyas örömmel</l>
					<l>Ős lakod utcáit s nincs, szemközt aki találjon,</l>
					<l>Vágyva beszállnál s a házban nincs, aki fogadjon.</l>
					<l>Mit használ most a nép-hagyta falakra kiállnod,</l>
					<l>Megtépett hajadat felszórnod az égiek ellen?</l>
					<l>S emberölő kezeiddel erős vas melledet ütvén</l>
					<l>Borzasztón az alélt csendet fölijesztened ismét?</l>
					<l>Mit használ dúlnod magadon kora gyászra jutottnak?</l>
					<l>Ságon azért vígan laknak rontóid; apádat</l>
					<l>És az egész családot kik elölték, a fene vívók</l>
					<l>Osztoznak kímélt javadon. Ságvár ura örvend,</l>
					<l>Vad Káldor, hogy társ nélkül dús háza ragyoghat,</l>
					<l>Hogy, ki örök daccal várának tart vala ellent,</l>
					<l>Már nem sérti szemét a szomszéd sámsoni háznép.</l>
					<l>Hol most Ság borait termeszti, hol Urhida dombján</l>
					<l>Sok munkái után viszen a nép sárga gerezdet,</l>
					<l>Ott Káldorok, itt Sámson vérsége tanyázván,</l>
					<l>Két ház volt régtől szomszéd a róna határon,</l>
					<l>Régtől ellenség, dühös és békülni tudatlan;</l>
					<l>Hol, valamintha velök lett volna születve, fiúról</l>
					<l>Szálla fiúra harag, s nem szünt rombolni; de évről</l>
					<l>Évre nehezbbé lön; mert megtorlatlan ölések</l>
					<l>Adtak ölésre okot vég nélkül s vad sziveik közt</l>
					<l>Rémítő emlék állott alkotva halálból.</l>
					<l>Majd egy atyát kellett megtorlani, érte adóúl</l>
					<l>Szép fiatal bajnok hullott el, egy ép deli testvér</l>
					<l>S mellettök nép számtalanúl. Nem tette szelíddé</l>
					<l>Őket sem nyájas szerelem, sem férfi barátság,</l>
					<l>Sőt dúlt a szerelem s vaddá lett, mint az oroszlán;</l>
					<l>És vagy káldori szűz vagy sámsoni gyenge leányzó</l>
					<l>Lőn, ha talán tetszék, veszedelmes célja vitáknak.</l>
					<l>És e párt csak csillapodott békében, alattos</l>
					<l>Ártalmat forralva s gyanút nehezítve, ölőbbé</l>
					<l>Hogy legyen a zajkor s ha kivált a csendtelen ország</l>
					<l>Népfogyató harcát maga ellen vitte, (siralmas</l>
					<l>Megszakadás lévén örök átkú sorsa magyarnak)</l>
					<l>Akkor nyílttá lett a két ház régi haragja,</l>
					<l>S eskü szerint fogadott vértor váltotta föl egymást.</l>
					<l>Akkor szüntelenűl lobogott a fekete zászló,</l>
					<l>Szüntelenűl új bajrahivás rémkürte rivalgott,</l>
					<l>S míg volt kar, míg bajviselőt tudta küldeni a vár,</l>
					<l>A rótt bántalmak lerovattanak: új ok, öröklő</l>
					<l>Gyűlölségre s boszút nevelő szomszédi viszályra.</l>
					<l>Most a sor Sámsonra kerűlt. Egy hittelen éjjel,</l>
					<l>Míg fia Lászlóval vendég táborban időzött,</l>
					<l>Meglepték a káldoriak, s kiket a lemenő nap</l>
					<l>Élve hagyott, a várbeli nép, a visszajövőnek</l>
					<l>Nem látá örömét. Elesének az éji had által:</l>
					<l>Testeiket máglyán égette meg a fene Káldor,</l>
					<l>Hogy nyoma létöknek ne maradjon az isteni földön;</l>
					<l>Szél hordá el hamvaikat. De buvában evődvén</l>
					<l>Még fennállt Tihamér s így szólt az egekbe tekintve:</l>
					<l>„Végtelen ég! ha üres nem vagy, s ily tettek után is</l>
					<l>Isten az országló, hallj meg boldogtalan ifjút</l>
					<l>Engem, utósót a vérből, mely íme kipusztúlt.</l>
					<l>Hallj meg öröklétű s fogadott átkomra figyelmezz:</l>
					<l>Úgy soha, sem földön, sem síromban, sem azontúl,</l>
					<l>Úgy ne legyen nyugodalmam; örök rengéssel alattam</l>
					<l>Ingjon az élő föld; örömet soha rajta ne lássak</l>
					<l>És búnál egyebet; ne legyen több birtokom abban,</l>
					<l>Mint a sír; de az is keljen fel tagjaim ellen</l>
					<l>S vesse ki fáradt csontjaimat; lelkem pedig éljen,</l>
					<l>Míg élhet nyomorún, borzasztó gondolatoktól</l>
					<l>Űzött éjjeli rém bujdossék kínban örökké,</l>
					<l>S míg kín van, míg fájdalom él, ki ne fogyjon azokból;</l>
					<l>S mindezek úgy legyenek rajtam s átkomra betelve,</l>
					<l>Mint én elmulatom megtorlani házam elestét:</l>
					<l>Testvérért testvér és házatya hulljon atyáért;</l>
					<l>Szolgák szolgáért pusztuljanak, és legyen, aki</l>
					<l>Felmarad a fajból, rabnőm a káldori lányzó:</l>
					<l>Lássam szép fiatalságát hervadni buvában,</l>
					<l>S hallhassam panaszát, az enyémmel gyászban egyenlőt.</l>
					<l>S akkor is én se legyek boldog; de keservben az éltet</l>
					<l>S búban emésszem meg, mint illik végivadéknak:</l>
					<l>És legyek a házhoz, melynek nincs népe, hasonló.</l>
					<l>Mindezeket halld meg, te ki élsz, örök isten, az égben!</l>
					<l>Káldorok ellen imádságát így végezi Sámson.”</l>
					<l>Így szólott gonosz átkokkal nehezítve meg éltét</l>
					<l>A boldogtalan, és eljött a vári falakról.</l>
					<l>Most még egyszer az elhagyatott teremekbe leszálla,</l>
					<l>Megjárá minden szögeit a sámsoni háznak,</l>
					<l>S hol mint gyermek örült, hol készüle harchoz az ifju,</l>
					<l>Hol már mint győzőt atya és testvéri fogadták,</l>
					<l>A kedves helyeken szomorún andalgva megállott.</l>
					<l>Máskor öröm s élet zengett a büszke falak közt</l>
					<l>S fegyverrel, kinccsel Sámsonnak háza jeles volt:</l>
					<l>Most megdöbbentő csend és lelketlen üresség</l>
					<l>Környezték Tihamért s hitető emlékezet oltván</l>
					<l>A lángzó haragot, legelőször az ifju szivében</l>
					<l>Megszakadott a fájdalom és ontotta könyűit.</l>
					<l>Majd tovament s hogy elért a titkos s szíve jegyezte</l>
					<l>Osztályhoz, melyben laknék, hova vinni reméle</l>
					<l>Egykoron édes nőt, bájjal, szerelemmel igézőt,</l>
					<l>És hogy ez osztályt is fenekül megdúlva találá</l>
					<l>S felforgatva reményörömét: „Nem kölletek, úgymond</l>
					<l>Nagy keserűn, hiu készületek nem kölletek immár:</l>
					<l>Sámsonnak nemzetségét megemészti ez a bú,</l>
					<l>Tetteit a környék iszonyodván fogja beszélni.”</l>
					<l>S egyszersmind elvonta magát a belteremekből</l>
					<l>És kezdett szomorú torhoz készülni magában.</l>
					<l>Ment legelőbb is alá s a máskor lélekadó bort,</l>
					<l>Mostan búnevelőt felhozta egy öblös üregből,</l>
					<l>S a tágas palotába tevé. Majd ólaihoz ment:</l>
					<l>Ott tejelő barmok s számos paripái növének</l>
					<l>Sámsonnak, mint házához méltó vala, mostan</l>
					<l>Elvágott kötelek s jászlok töredéki mutatták</l>
					<l>A romlást; de belől egy bús szegletben, aléltan,</l>
					<l>Mintha urával együtt érezné gyászra jutását,</l>
					<l>Állt egyedül dúlt széna között gyors hadviselő mén,</l>
					<l>Tér és völgy tapodója, fejét a földnek eresztvén</l>
					<l>S hóka fején szomorún szórt barna sörényi lelógván,</l>
					<l>Mely, mikoron látá Tihamért, meg kezde vidúlni</l>
					<l>És bágyadt nyihogással urát s fejrázva köszönté.</l>
					<l>De Tihamér búval teli bár, új fájdalom által</l>
					<l>Álla leverten az állat előtt s szemlélte sokáig</l>
					<l>Szótalanúl; fölgerjedvén így szól vala hozzá</l>
					<l>Végre setét komoran s fájt, amit monda, szivének:</l>
					<l>„Hasztalanúl, hű szolga, vivőm, míg kelle, csatákon,</l>
					<l>S most egyedül társam, mindentől elmaradottnak,</l>
					<l>Hasztalanúl örömed; nem, hogy tápláljalak, és nem,</l>
					<l>Hogy gondot, gazdád, pihenő napjaidra viseljek,</l>
					<l>Mint rabló jövök én, lovagodból gyilkosod. Eddig</l>
					<l>Rettentő hadi munkákban, vér-lepte mezőkön,</l>
					<l>Vígan együtt jártunk, rémültelen annyi halál közt.</l>
					<l>Bérc, völgy nem vala gát, nem térek távola, győztünk</l>
					<l>A hullámokon is s kedvez vala ifju szerencsénk:</l>
					<l>S ló rohanóbb nem volt, mint a gyors Fecske alattam</l>
					<l>És soha gyávának nem mondott engem is a hír:</l>
					<l>Most elzárta sorompóit, szűk térre szorítván</l>
					<l>Gyász hadi pályámat; de te is, sajnálatos állat,</l>
					<l>Hasztalanúl neveléd buja fűn hizakodva erődet,</l>
					<l>És kergetted örömfutamással az alkonyi szellőt,</l>
					<l>Karcsú száraidat s a rajtad ülőnek alakját</l>
					<l>Nem fogják harcjátékon megnézni leánykák,</l>
					<l>Nem hős ifjak irígyelni. Kegytelenűl elhullat imez vas</l>
					<l>És fogod elkeserűlt uradat táplálni halálra.</l>
					<l>S jobb neked, így búsonga tovább, elhullnod előttem,</l>
					<l>Mint tolvaj Káldort szolgálnod uradra, vagy ólban</l>
					<l>Tengned utált szalmán s szomorú vénségre kinyujtva</l>
					<l>Életedet, húznod sanyaró gazdának igáját.”</l>
					<l>Így végzé s Fecskét a tér udvarra vezette.</l>
					<l>Ott még vérrel elegy porban látszottak az ádáz</l>
					<l>Küzdők lábnyomaik, amint dulakodva vesződtek</l>
					<l>A feltúrt földnek színén s a messze fehérlő</l>
					<l>Házfalakat haragos színnel jegyzette sötét vér.</l>
					<l>A remegő fénynél mindezt hogy látta, ujabban</l>
					<l>Felbőszült Tihamér, s valamint hajdanta az ősek,</l>
					<l>Még krisztustagadók, halmoknál s kisded ereknél</l>
					<l>Készűltek lóáldozatot bemutatni Hadúrnak,</l>
					<l>És fogadást magas eskü alatt fejeikre fogadtak:</l>
					<l>Úgy, valamintha pogány szellem bírná, könyörögve</l>
					<l>Szólítá a holdat, az éjt, a csillagok ezrét</l>
					<l>S a boszuálló istent és ily szózatot ejte:</l>
					<l>„Éj, te sötétség anyja, komor birodalma homálynak,</l>
					<l>Csillagok, és te borongó hold, legyetek ma tanúim,</l>
					<l>És te, boszúálló isten, hallgass meg utószor</l>
					<l>Esdőt színed előtt: valamint e gyors hadi ménnek</l>
					<l>Vére folyand e helyt s azt a szomjú por elissza,</l>
					<l>Úgy a káldoriak vérét onthassa im ez vas,</l>
					<l>És míg Káldor lesz, soha vér omlása ne szűnjék.</l>
					<l>Éj, s te boszúálló isten, hallgasd meg ezen szót,</l>
					<l>S nagy haragodban az árvának szenteld meg acélát.”</l>
					<l>Így szólván kivoná jó kardját oldala mellől</l>
					<l>És a ménbe döfé. Végső rohanással az állat</l>
					<l>Felszökkent, hogy ölője vasát érzette szügyében</l>
					<l>S vére buzogva kitört; a széllel versenyező láb</l>
					<l>Megrokkant hatalomtalanúl. Leterűlt az erős mén</l>
					<l>S ködbe borúlt szemeit még egyszer urához emelvén</l>
					<l>Lassú hörgés közt vonagolva bucsút veve tőle.</l>
					<l>De Tihamér haladék nélkül folytatta kegyetlen</l>
					<l>Munkáját (fogadott munkát nem végzene jobban),</l>
					<l>Megfejtvén darabokra szelé a vére-veszett húst,</l>
					<l>Mint puszták hollója magát táplálni azokból</l>
					<l>És tort a megölött vérségnek hamvain ütni.</l>
					<l>Majd, istentelenűl, amelyet elolta gonosz kéz,</l>
					<l>A góc házi tüzét fölgerjesztette s borongva</l>
					<l>Terjedezett az ijesztő láng a régi homályban.</l>
					<l>Már nagy volt az idő s holdnál és csillagi fénynél</l>
					<l>Gyásztviselő hölgyként virrasztott a rideg éjfél</l>
					<l>Emberek álma fölött; Tihamért nem lepte meg álom:</l>
					<l>Bús tornál ült gondjai közt, mint kárhozatos rém,</l>
					<l>És amelyet evék, keserű volt a falat íze,</l>
					<l>És keserű, amelyet ivék, a kedvemelő bor:</l>
					<l>Gyász könyük öntözték azokat s nem volt, ki vigasztó</l>
					<l>Szóval az elhagyatottnak oszolni segítse</l>
					<l>Bánatait, nem volt amin enyhülne keserve.</l>
					<l>Néma körül minden s mint a sír, puszta; kietlen</l>
					<l>Vissza s előre remény nélkűl a szörnyü kilátás.</l>
					<l>Így lakozék Tihamér, szomorú vendége magának,</l>
					<l>És amint lakozék, és a bort itta, koronként</l>
					<l>A könyük orcáin hervasztva eláradozának.</l>
					<l>Majd az atyát nevezé, majd két öccsére köszönte</l>
					<l>Bús poharat s folyvást sűrű köny hulla szeméből:</l>
					<l>„Ősz atya, így szólott zokogás közt, és ti szerettem</l>
					<l>Testvérek, kik akár a földben alusztok, akár a</l>
					<l>Föld színén szórt hamvatokat hordozza tünő szél,</l>
					<l>És ti is, a háznak régen hű népe, vitézek,</l>
					<l>E poharat rátok Tihamér keseredve köszönti;</l>
					<l>Nem sok időre alászálland közötökbe nyugonni,</l>
					<l>S számkiüzött egyedül nem lészen a puszta világon.”</l>
					<l>Szólt s a telt poharat legutósó gyöngyig üríté.</l>
					<l>Ígyen tarta keserves tort Sámsonfi magának</l>
					<l>S véreinek, s gyakran gyüle még bú árja szemében,</l>
					<l>Sűrü sohajtásai hallattak az éjféli órák</l>
					<l>Lélekijesztő csendében mint erdei szellők,</l>
					<l>Melyeket a szigorú éjszak megtölte panasszal.</l>
					<l>Végre bor és bú megtörték őr lelke hatalmát</l>
					<l>És aluvék álom nélkül s nem tudva keservet:</l>
					<l>Holtak sírja fölött így alhatik a letörött szirt,</l>
					<l>Melyet gyász szókkal hint meg faragója; de benne</l>
					<l>Hallgat erő s élet nélkűl a néma hidegség.</l>
					<l>Feljött a hajnal s Tihamér útjára megindúlt.</l>
					<l>Ifju királyához, Lászlóhoz, megy vala, kúnhoz,</l>
					<l>Kún hölgyek szeretőjéhez, magyaroknak urához,</l>
					<l>S lelte Fehérvárott fénylő sok nagyja körében</l>
					<l>Országúl mulatót s így kezde beszélnie hozzá:</l>
					<l>„Felséges, hatalomra dicső, fejedelme magyarnak,</l>
					<l>Ha valahol Tihamér híven szolgálta hazáját</l>
					<l>S volt, valamerre vivéd, hadaidban nem legutósó,</l>
					<l>Hallgass meg most és nekem egy kérelmemet add meg:</l>
					<l>Épen hagytam el a házat, hol apámmal öcséim</l>
					<l>Éltek örömdúsan s tán óhajtoztak utánam,</l>
					<l>Messze kalandor után, mostan pedig éktelen a ház</l>
					<l>S puszta örök, melynek komor éjszaka nyomja lakóit.</l>
					<l>Jól tudom, ámbátor nem hallám senki beszédét,</l>
					<l>A szomszéd Káldor szerzett nekem ennyi keservet;</l>
					<l>Kérlek azért, törvény által büntetni ne hagyjad</l>
					<l>Őt, de megengedd, hogy viadalra kihíjam egyenként</l>
					<l>Vérem dúlóit s gyönyöröm lesz benne, ha vesznek.</l>
					<l>Aki pedig tán élve marad s engem megöl, annak</l>
					<l>Bár gonoszat tett is, legyen érte bocsánat örökre.”</l>
					<l>Ezt mikoron mondá, minden bámulta s kesergék</l>
					<l>A csata hősei őt, mi különbet azon Tihamértól,</l>
					<l>Aki vidor fiatalságban, mint fényes acélkard,</l>
					<l>Tündöklött nemrég soraikban s szembetünő volt</l>
					<l>Termeti nagysággal; most ő megalázva keservtől</l>
					<l>S éktelenűl állott könyörögve; de szánakozással</l>
					<l>Így szólott László, magyarok szép ifju királya:</l>
					<l>„Sámson, akarnám, hogy bíznád kezeimre boszúdat,</l>
					<l>Meglátná Káldor, mint voltál kedves előttem</l>
					<l>S érezné nyomorát, melyet maga szerze magának.</l>
					<l>Ám ha szived sürget, s gyönyöröd van benne, vasaddal</l>
					<l>Venned igazságot, hírlőt küldök ki ezennel:</l>
					<l>Az Káldor népét viadalra kihíja egyenként,</l>
					<l>S ment legyen, aki megél; de ha csalt vet s víni egy ellen</l>
					<l>Gyáván s nemtelenűl kettőt fog küldeni s többet,</l>
					<l>Rája, bizony mondom, országúl küldve leszen had</l>
					<l>S tűz-vas emészti meg őt, népét s jószágait egyben.”</l>
					<l>Így szólt s mind javalák fényes daliái beszédét.</l>
					<l>S tüstént gyors követét a közre hivatta, Kadártát,</l>
					<l>És bajitélőket rendelt a sági mezőre.</l>
					<l>Hős Tihamér pedig a vízhez tartotta irányát;</l>
					<l>Bús bikaként embert kikerülve megyen vala ingó</l>
					<l>Partjain a Sárnak, mely sással, sőt buzogánnyal</l>
					<l>És suhogó náddal koszorúzva tekerge, holottan</l>
					<l>Vándor lápok alatt feneketlen iszap vala s messze</l>
					<l>Csilloga, mint az arany, veszedelmes színnel az örvény,</l>
					<l>Ahova vad fiait a csörgő réce vezette</l>
					<l>És a könnyü buvár s a sárcsa merengeni kedvelt.</l>
					<l>E helyeket Tihamér sokszor kémlelte vadászva,</l>
					<l>Most bujdosva öröm nélkül hágdosta s kihatván</l>
					<l>Csakhamar a dombot s megpusztúlt várat eléré.</l>
				</lg>
				<p>Második ének</p>
				<lg>
					<l>Ságon azonközben poharak közt telt zajosabb éj;</l>
					<l>Káldor húsz küzdőt vendégele, régi segédeit</l>
					<l>Jó, rosz harcainak, más húszan az éji csatában</l>
					<l>Sámson előtt hullottanak el; néhányakat ártó</l>
					<l>Seb köte, bajtársak részt nem vehetének örömben.</l>
					<l>Már lobogott a fáklyavilág s tág öblü teremben</l>
					<l>Görnyedezett nagy tálak alatt a hosszu cserasztal;</l>
					<l>Körben egy-egy serleg pillog vala s szomju kupákkal</l>
					<l>A párló tálak megkörnyékezve valának.</l>
					<l>Fenn pedig a falakat fegyver sokasága borítá;</l>
					<l>Itt kard függe, amott villog vala hosszu hegyes tőr</l>
					<l>S rézveretes száron dárdák mutatának ölésre</l>
					<l>Fent ragyogó ércet, mellettök fellegi foltként</l>
					<l>Domborodott aranyos szegetével az életovó pajzs</l>
					<l>És nyilak és kopják s a nyílnak szárnyat adó íj,</l>
					<l>Függöttek tarkán s vegyesen; réműletes őrűl,</l>
					<l>Mintha setét sírból szállt volna ki lelkök, ezek közt</l>
					<l>Négy sanyarú ősnek volt füstös képe akasztva,</l>
					<l>És az egész háznak megbúsította alakját.</l>
					<l>Most a bajnoki nép kezdett gyűlöngni: kevélyen</l>
					<l>Jött maga Káldor elől, arcán a fényes örömnek</l>
					<l>Hordozván jeleit; de nem úgy érezve szivében.</l>
					<l>Már az idő első örömét megkezdte zavarni,</l>
					<l>És vétkes dúlási után bántotta maró gond</l>
					<l>És bántotta gyanú, hogy bár titkolni remélte</l>
					<l>Tetteit, a hírnek mégis szárnyára kerűlhet,</l>
					<l>S a már csendre jutott ország megtorlani eljön:</l>
					<l>Akkoron ő! - de ezen félelmet visszariasztá,</l>
					<l>És tuda, mely nem volt, kiderűltnek látszani kedve.</l>
					<l>Jött és elfoglalta helyét. Eljöttek utána</l>
					<l>Két elsőbb fiai, Petur és Ipoly, ifju tüzökben</l>
					<l>Délcegek, a harcnak, bármilyen volna, örűlők</l>
					<l>S több véres hadi munkákban rögzöttek eléggé.</l>
					<l>Mindkettő apjára ütött, de szivökben ölő gond</l>
					<l>Nem fészkelte magát, vidoran lépének utána</l>
					<l>Káldornak s lobogott az erő vad lángja szemeikben.</l>
					<l>Jött azután a méla Simon, halovány magas ifju,</l>
					<l>Legkésőbb fia Káldornak. Most láta először</l>
					<l>Harcot s embervért, s úgy látszék, ifjui lelke</l>
					<l>Megborzadt förtelmeitől; soha őtet azóta</l>
					<l>Nem készté mosolyodni öröm, nem kardot emelni,</l>
					<l>És pengő idegen nyilakat szállatni szilaj kéj;</l>
					<l>Hallgata és atyját titkon vádolta magában.</l>
					<l>Két testvére után ő is helyt foglala. Jöttek</l>
					<l>Egyszersmind a vér szolgái, kegyetlen erős nép,</l>
					<l>Súlyos kardjaikat csörtetvén a sima pallón,</l>
					<l>Jött a jász Sundó, legerősebb bajnoka Ságnak,</l>
					<l>Mint valamely oszlop zárván nagy termete a sort.</l>
					<l>Mindezek a bő asztalhoz járultanak és nagy</l>
					<l>Zúgás és recsegés közben helyeikre leültek.</l>
					<l>Már minden helynek meglőn vendége, uratlan</l>
					<l>Egy szék volt Káldor balján, bíborba borított</l>
					<l>S gyéren aranyhímes párnákkal. Rajta keresve</l>
					<l>Függött minden szem; de leginkább nyugtalanúl várt</l>
					<l>Káldor, s a kérdők s felelők közt zagyva zsibongás</l>
					<l>Támadván, zajjal betelék a tágas ebédlő.</l>
					<l>Ajtó nyílt azalatt s Káldor hajadonja belépett.</l>
					<l>Őtet csak ritkán láták a bajnokok; atyja</l>
					<l>Óva külön nevelé, s tilalom vala szólni előtte</l>
					<l>Harcai sorsáról; a két ház régi haragját</l>
					<l>Csak sejté; de harag nem fészkele tiszta kedében.</l>
					<l>Mint fenn tölgy sudarát a felhők lángfia tépi</l>
					<l>S fergetegek száguldoznak sürü lombjain által,</l>
					<l>A völgyek violája pedig kijön a fa tövénél,</l>
					<l>És nem tudja, hogy a szellő, mely illatit issza,</l>
					<l>Szélvész a fatetőn, nem tudja, hogy a ragyogó menny</l>
					<l>Kék szeme gyöngyeiben, zápor volt a fasudár közt,</l>
					<l>Villámtól forralt, zivatar-hullatta özönvíz:</l>
					<l>Így a gyenge leány felnőtt a férfiseregnél,</l>
					<l>S míg azokat harag és gyűlölség vitte, szelíden</l>
					<l>Ő bék és nyugalom karján növekedve kifejlett</l>
					<l>Gyermeki napjaiból; megszokva szeretni s szeretve</l>
					<l>Lennie, testvérek s atya voltanak öröme, gondja.</l>
					<l>Lelke szelíd érzelmekből és szent akaratból</l>
					<l>Volt gyönyörű öszhang s hítták vala szép Enikőnek.</l>
					<l>Hogy kitünék, mély csillapodás váltotta föl a zajt.</l>
					<l>Mindenik, amint ült, egy időre az ámulat által</l>
					<l>Megmaradott leszegezve merőn s a marcona képek,</l>
					<l>Úgy látszott, vadságoktól megválni kivántak.</l>
					<l>Majd mozgás eredett s a tetszet hangja magában</l>
					<l>Értetlen szavakat mormolt. A könnyü leányka</l>
					<l>Jött s csak alig sejtett haladással elére helyéhez.</l>
					<l>Káldor az eljöttet mosolyodva szeliden apolta</l>
					<l>S egy pillantatig elfeledé, hogy gondjai vannak.</l>
					<l>Felnézett Simon és beborultanak arcai. Káldor</l>
					<l>Szerte körűlhordozta szemét és bíztata szóval</l>
					<l>Mindeneket, maga példaadó a víg lakozásra,</l>
					<l>S kezdődék az evés, majd víg poharakra kerűlve</l>
					<l>A sor, erőt vőn a szilaj élet kedve s csapongóbb</l>
					<l>Mozgások s hevesebb szóváltás ébrede: minden</l>
					<l>Arc kiderűlt, csak az egy Simonén vesztegle borongás.</l>
					<l>Káldor látta s komor feddőleg néz vala rája,</l>
					<l>Szólni, nehogy kedvet bontson, tiltotta okosság.</l>
					<l>Érté a haragos homloknak néma beszédét</l>
					<l>S félrevonúla Simon; kivonúlt nem sokkal utána</l>
					<l>Szép Enikő s magok a harcnak szolgái maradtak,</l>
					<l>Dísztelenűl, mint a fa levél nélkül, mint felleg, ijesztőn,</l>
					<l>Melynek utósó fénysugarát elvette az alkony.</l>
					<l>S most Káldor - töltött kupa volt megemelve kezében -</l>
					<l>Fölkele és csendet kérvén ily szózatit ejté.</l>
					<l>„Társai sorsomnak, még eddig jónak, akarnám,</l>
					<l>Hogy nyugodalmasbnak legyetek látói ezentúl.</l>
					<l>Tudva van, a harcból diadallal tére be László</l>
					<l>S szent a béke megint: minket más tesz vala mentté,</l>
					<l>Harc és visszavonás s az erő törvénye azokban;</l>
					<l>Eskü azért, hogy senki, ha ránk vád jőne gyanúból,</l>
					<l>Sámson háza dulásáról nem vallja tudását,</l>
					<l>Eskü, hogy a titkot kiki híven rejti halálig:</l>
					<l>Úgy legyen e várban boldog maradása s azonkép</l>
					<l>Váljék méreggé minden csep, melyet iandó,</l>
					<l>Végtelen átok alatt, amint nem tartja meg eskét.”</l>
					<l>Szólt s kiki vad szavakat mormolt mély hangon utána,</l>
					<l>S a poharat, melyet tartott, szájához emelte.</l>
					<l>Még ittak, mikor a kapunál rézkürt szava hallott,</l>
					<l>S a kegyetlen dúlók lakozását félbeszakasztá.</l>
					<l>Első volt Káldor, ki helyét elhagyta, utána</l>
					<l>Félig ürített kelyheiktől megválva kelének</l>
					<l>A felijedt eskvők, zavar és sokféle tünődés</l>
					<l>Lelkeikben; de azonban elért a kései vándor,</l>
					<l>Végigcsörtete a márványpadu csarnokon, és a</l>
					<l>Tág palotába nyitott. Talpig fegyverben, az ország</l>
					<l>Címeivel pajzsán, jól termett férfi, Kadárta,</l>
					<l>A bajhírlő volt, s ily szózatot ejte belépvén:</l>
					<l>„Lászlónak hírlője jövök Sámsonfi nevében,</l>
					<l>Hozzád s társaidhoz, Káldor, meghozni halálos</l>
					<l>Bajnak ajánlását. Méltók, hogy vesszetek el mind</l>
					<l>Vértörvény által: mert úgy hiszi, hogy ti valátok,</l>
					<l>Akik az éjnek leple alatt gyilkoltatok, irtván</l>
					<l>Ártót, ártatlant, megrontván őtet örökre</l>
					<l>Bánattal, testvértelenűl maradottat, atyátlant,</l>
					<l>Mégis azért őtet meg nem nyúgatja haláltok</l>
					<l>Vak törvény által, maga hí fel bajra egyenként,</l>
					<l>És kárhozzatok el, ha lehulltok hős keze által;</l>
					<l>Ha pedig őt a sors adná elveszni bajában,</l>
					<l>Ment legyen aki megél, se az emberek őtet azontúl,</l>
					<l>Bűneiért, se az isteni kéz soha meg ne keresse.</l>
					<l>Ezt Sámson; de ha cselt vettek, vagy ketten az egyre</l>
					<l>Gyáván és nemtelenűl fognátok víni, királytól</l>
					<l>E törvényt hozom: országúl rád küldve leszen had,</l>
					<l>S véredet és magadat javaiddal tűz-vas emészt meg.”</l>
					<l>Mint mikor éj idején felhő torlódik egekben</l>
					<l>S záporral viselős kebelét megnyitja futó fény,</l>
					<l>S a puszták utazója veszélyt vél jőni s halállal</l>
					<l>Terhes villámot: a villám nem jön azonban,</l>
					<l>Fenn villog végig beborúlt pályája határin,</l>
					<l>És az utat kideríti körűl s az utasba reményt önt:</l>
					<l>Úgy Káldor, ki halálhírt félt és szörnyü kiirtást</l>
					<l>Tetteihez képest, hallván a bajra hivó szót,</l>
					<l>Megvigaszék a szóra, s kevély mosolyogva im így szólt:</l>
					<l>„Sajnáljuk, hogy az elkeserült ifjú szive minket</l>
					<l>Vádol s bűnneveket hangoztat előre; de várjuk</l>
					<l>Vádaidért számkérendők, s úgy hisszük, előbb lesz</l>
					<l>Színtelen árnyékká, mint rajtunk megbizonyítsa,</l>
					<l>Amit kínjában, nyomorú, elmonda felőlünk.</l>
					<l>Vidd meg, jó hírlő, e hírt neki s mondjad, ezentúl</l>
					<l>Éjjel vagy nappal vagy akár éjfélkor is, amint</l>
					<l>Választandja korát, jőjön s zörgesse kapunkat,</l>
					<l>Ellenségi csak a gonoszúl vesztünkre jövőnek,</l>
					<l>Ölni nem óhajtók, ha kivánja, baráti leendünk.”</l>
					<l>Monda s miként jött a hírlő elhagyta veszélyes</l>
					<l>Házát Káldornak. Huzamos lépései hosszan</l>
					<l>Hangzottak kifelé menetében, s ahogy enyésztek,</l>
					<l>Úgy a benn maradottak gondja fogyott, mindnyájan örülvén,</l>
					<l>Más végét várók, ha világra jövendne, hadoknak.</l>
					<l>S első volt Sundó, ki pohárt és szót veve, mondván:</l>
					<l>„E poharat Sámsonra iszom. Sámson fia halld meg:</l>
					<l>Sundó lesz, ki leküld, ha mozogsz, keseregni apádhoz.”</l>
					<l>Szóla s mohón a nagy poharat fenékig üríté.</l>
					<l>Példáját minden követé, otromba fenyítést</l>
					<l>És kacagást keverének iván Sámsonfi halálát.</l>
					<l>S hosszan húzódott lakozások. Azonban az éj ment</l>
					<l>Félénk tolvajként, elvitte magával az álmak</l>
					<l>Kincseit, a napnak hagyván sok gondot, ezernyi</l>
					<l>Bajt és fáradozást s ahhoz nem egyenletes osztályt</l>
					<l>A kívánt jóból, a földön vándor örömből.</l>
					<l>És az ölések napja beállt. Ébren vala Sámson</l>
					<l>Súlyával bánatjainak. Élet jelit adván</l>
					<l>Megzendűlt a ház s ő fájó szíve azonnak,</l>
					<l>Rémületes dobogást keltett szomorú kebelében.</l>
					<l>Elcsüggedne; de a boszu őt megtartja erőben,</l>
					<l>És harag a sárkány, mely őrt áll lelke tüzénél.</l>
					<l>Öltözik. A vértet karcsú testére csatolja:</l>
					<l>Fegyvere kard s buzogány; pajzsát eltördeli, szintúgy</l>
					<l>A kelevézt; lobogót nem hagy tarkállni sisakján;</l>
					<l>Dísz nélkül teszi föl, vaslapba szorítva sötétlő</l>
					<l>Fürteit és arcát. Mint bérc, mely nem mutat ékes</l>
					<l>Lombú rengeteget, tetejét nem hímzi virágszál,</l>
					<l>De komor és vad sziklákkal borzad föl az égre,</l>
					<l>S villámot, zivatart nem fél elvárni: azonkép</l>
					<l>Állott dísz nélkül Tihamér, deli termete súlyos</l>
					<l>Fegyverben, vastól feketén, készülve halálra</l>
					<l>Küzdeni s elleninek bízton, felfogni csapásit.</l>
					<l>Ment s a Káldoriak veszedelmét vitte magával.</l>
					<l>Még csend volt Ságon, mikor a zárt vaskapu táján</l>
					<l>Megjelenék Tihamér és azt buzogánnyal ütötte.</l>
					<l>Háromszorta nehéz buzogánnyal sujt vala hozzá,</l>
					<l>Annyiszor a kapu messzeható döngéssel ijesztvén</l>
					<l>A levegőt, a belvárnak fölverte lakóit.</l>
					<l>Majd harsány szavait hallatta az ifju, kiáltván,</l>
					<l>Káldornak harsogta nevét s a káldori népnek</l>
					<l>Monda halálos bajra hivást, mindennek egyenként.</l>
					<l>S jött Káldor, ki legelső volt a várlakon ébren,</l>
					<l>S a kapuhoz jutván így szóla haragva: „Ki vagy te,</l>
					<l>Durva silány pompájában rosz fegyvereidnek,</l>
					<l>Békzavaró, ki vagy, aki reánk mint farkas üvöltesz</l>
					<l>S fölrázod, melytől rettegned kell, az oroszlánt?”</l>
					<l>Így szólott s azalatt népesb lett a sima várfok.</l>
					<l>Egymást érve Petur s Ipoly és szolgái jövének</l>
					<l>Káldornak, de reájok, ölést óhajtva, sötéten</l>
					<l>Nézett föl Tihamér s keserűn ily szózatot ejte:</l>
					<l>„Káldor, erősebben mint a vas, fáj nekem a szó,</l>
					<l>S szó soha már örömet nem fog hozhatni szivemre,</l>
					<l>Mert amit szereték, azt kínom volna nevezni,</l>
					<l>Míg te is élsz. De ha bátor vagy, jer, szállj le fokodról,</l>
					<l>S gyilkosságaidért, míg tart véredben, adózzál.”</l>
					<l>„Ösmerlek, te kevély még a bánatban is.” Így szólt</l>
					<l>Káldor az ifjúhoz; „de ne légy az végedet érvén;</l>
					<l>Szolgám fog hozzád viadalra leszállni s az öl meg.”</l>
					<l>Szólt s tovatért. Tihamér a síkon várta csatáját.</l>
					<l>Most Petur és Ipoly apjokkal szót váltani kezdtek,</l>
					<l>Mindketten vágyók Tihamért megvíni: de Káldor</l>
					<l>Tiltá a viadalt nekik és Sundónak adott jelt.</l>
					<l>Visszamenének mind; de Peturt nem ereszti haragja,</l>
					<l>Hátramaradt egyedül s ily szókat monda sietve:</l>
					<l>„Halld Sámson, ha megélsz, míg a hold feljön az égen,</l>
					<l>Látogatód leszek; a jelszó: életre, halálra!”</l>
					<l>„Elvárlak”, mondá mély hangon az elkeserűlt hős,</l>
					<l>És bevonúla Petur; de helyette Ipoly jöve sebten</l>
					<l>És szeme, mint a láng, repesett föllelnie Sámsont;</l>
					<l>Majd hogy azont még a kapunál késdezve találá,</l>
					<l>Ott termett s ilyen szavakat mondott vala hozzá:</l>
					<l>„Sámson, igen bánnám, ha egyébnek jutna halálod</l>
					<l>És nem ezen kar előtt szállnál a porba: de várj el,</l>
					<l>Látogatód leszek a holdnál, s életre halálra</l>
					<l>(Ez legyen a jelszó) végharc fog lenni közöttünk.”</l>
					<l>Szóla vala s hogy fegyvermozgásokat érte belünnen,</l>
					<l>Mint a könnyü hiúz, választ sem várva, beillant,</l>
					<l>Harca felől, hírszomja, gyanút támasztani félvén.</l>
					<l>Hős Tihamért pedig aggodalom bántotta: tünődék,</l>
					<l>Nem csel-e, hogy ketten s tán többen fognak orozva</l>
					<l>S nemtelenűl önvárában támadni fejére,</l>
					<l>És mielőtt boszuját állná, bús napja leszálland?</l>
					<l>De nagy lelke hamar megvált e gondolatoktól:</l>
					<l>S „jőjenek a rablók,”, úgymond, „bár jőjenek el mind;</l>
					<l>Egy hitem él: nem fog kezeiktől jőni halálom.”</l>
					<l>Ezt gondolva továbbállott s a sági lapályon</l>
					<l>Néze vivásra helyet, temetőt a Káldoriaknak.</l>
					<l>Jött Sundó talpig vasban, nagy kardja fityegvén</l>
					<l>Balja felől; de szivos kopját pörget vala kettőt</l>
					<l>Egyszersmind s látszott, erejét hogy emelte ügyesség.</l>
					<l>Súlyos volt pedig és hosszú a kopja, hatalmas</l>
					<l>A vasat, és vas alatt az eret megjárni hegyével.</l>
					<l>Ő ezeket játékképen forgatta s közelge</l>
					<l>Mint valamely vasvár, nyomván nagy teteme a tért.</l>
					<l>Fenn a Káldoriak menetét vígyázva kiálltak,</l>
					<l>Bízakodók Sámsont legutószor látni csatában,</l>
					<l>Távolb sátor alatt a harc bírái tanyázván.</l>
					<l>Ő pedig a síkon folyvást haladott vala, és hogy</l>
					<l>Kopjavetésnyire ért, kiveté nagy könnyüden a balt,</l>
					<l>Mely Tihamérnek előtte lehullt; de azonban</l>
					<l>Harsány vad hangon szólt Sundó hős Tihamérhoz:</l>
					<l>„Dárdádon, tudom, a tikok ülnek, vagy megehűlvén</l>
					<l>Nyársúl forgattad s most nincs mit hozz viadalra;</l>
					<l>Vedd föl azért, melyet küldék, víjunk meg egyenlőn;</l>
					<l>Melyet küldendek, hiszem azt, fölvenni bajosb lesz:</l>
					<l>Megkeres önként is s nem fog megválni velődtől.”</l>
					<l>Szóla s kevély elbíztában Tihamérra suhantá</l>
					<l>A kopját s egyenest sisakának ment az, ijesztő</l>
					<l>Éle hasítván a levegőt s szálfája süvöltvén.</l>
					<l>S nem fáradva elért a vas, hova szánta vetője,</l>
					<l>A sisakos főhöz: de hegyén koppanva meg éli,</l>
					<l>Félre szökött nagy rengés közt a földbe furódván.</l>
					<l>Érzé a sujtást Tihamér, hökkenve fejével</l>
					<l>S hallá kárhozatos csengését; de hamar eszmélt</l>
					<l>Tompa nyugalmából és a két kopja után nyúlt.</l>
					<l>Háborodott Sundó kirepűlt kopjái lehulltán</l>
					<l>S már készűlt inkább karddal közel állani harcot,</l>
					<l>Mint elvárnia két követét; de nem engede nyúgtot</l>
					<l>Sámson az ádáznak, kopját vete rája legottan</l>
					<l>S a két kopja kiment, sebesebben, mint jöve, mint két</l>
					<l>Héja süvöltének törvén hatalommal urokra.</l>
					<l>Vas térdét éré legelőbb a kopja, befurván</l>
					<l>Gyűrűs kapcsa fölött s a fájó csontig eresztvén</l>
					<l>Szomjas acélvégét. Csikorogva hajol vala Sundó,</l>
					<l>Hogy kiragadja; de íme suhant sebtében utána</l>
					<l>A másik gerely és behatott nagy melle vasába,</l>
					<l>Mint valamely ártó növevény nagy messze kiállván</l>
					<l>Rőt nyele, és mellét az acélvég tőre szegezvén.</l>
					<l>Ezt látván megörült s harcát végezni sietve</l>
					<l>Jött az erős ifjú, gerjedt haragában emésztőbb</l>
					<l>Mint az emésztő láng s fennvilloga kardja kezében.</l>
					<l>S méregből s fájdalma miatt már nem nyöge Sundó,</l>
					<l>Ordított, mint a fene vad, szaladásnak eredten.</l>
					<l>Nagy bajjal vonszolta magát Tihamérnak előle,</l>
					<l>A két kopjával, hogy azont kiragadja, vesződvén;</l>
					<l>Az pedig őt kegyelem nélkül pusztítani kezdé:</l>
					<l>Vállain és sisakán, mint a pőrölynek ütése,</l>
					<l>Hangzott a buzogány sűrű kopogása; kiáltás</l>
					<l>Hallék a rémült Ságról s akaratlan ijedség</l>
					<l>Vonta be szíveiket; maga Káldor gyászos időknek</l>
					<l>Látta jövendőjét s bús homloka ráncba szedődék.</l>
					<l>De Sundó kiszakasztván a kopjákat, omolni</l>
					<l>Hagyta sötét vérét s kardjában bízva kirántá</l>
					<l>A majd ölnyi vasat s égett ostromlani Sámsont</l>
					<l>Súlyos ütésekkel. Hogy távol tartsa magától</l>
					<l>S végre kifárasztván bizonyos rést leljen ölésre,</l>
					<l>Ösztöne súgta, de nem szünt meg közelíteni Sámson.</l>
					<l>Mint sanyarú bányász, vagy mint a kincseket ásó,</l>
					<l>Tűr hevet és hideget, nyugalom nem tartja, sem álom,</l>
					<l>Hogy nyereséggel utóbb a hegy szívébe lejusson,</l>
					<l>S a föld bálványát, az aranyt fölemelje jutalmúl:</l>
					<l>Úgy vágyott Tihamér Sundónak jutni szivéhez,</l>
					<l>Semmi csapás nem volt őt távol tartani képes.</l>
					<l>És már vérbe borúlt makacs ellensége; kegyetlen</l>
					<l>Sundó rosz napját látá közeledni, de bízék</l>
					<l>Még egy ütésével megfordíthatni csatáját</l>
					<l>S összefogott kézzel lecsapott bajtársa fejére.</l>
					<l>Terhes volt a csapás s mint a vágott fa esése,</l>
					<l>Zúzó s rémületes; megtántorodának alatta</l>
					<l>Lábai Sámsonnak, feje lógott mint az ütött galy,</l>
					<l>Széles válla között lehajolva; de önnön ütése</l>
					<l>És a vére-fogyott test súlya vevé le nehézkes</l>
					<l>Lábairól Sundót. Lebukott térdére, felállni</l>
					<l>Nem képes, bármint ügyekeznék. Sámson időt nyert:</l>
					<l>Visszavevé erejét hős karja, kivonta sietve</l>
					<l>A ragyogó kardot s készűlt elvégzeni harcát.</l>
					<l>Földbe merített kardjával támasztva magát még</l>
					<l>Térden volt Sundó s ahogy közelíteni látta</l>
					<l>Öldöklő Tihamért, ily szókat mond vala durván:</l>
					<l>„Vajmi veszett voltam, kelevézt hogy hánytam elődbe</l>
					<l>Sámsoneb! anélkül most e vér-lepte mezőben</l>
					<l>Téged látnálak fetrengeni előttem; azonban</l>
					<l>Jőj és végezd el munkádat s tudd meg, ezen kar</l>
					<l>Ótta meg ősz Sámsont attól, hogy lásson, örökre.”</l>
					<l>„És téged” felelé Tihamér, „most olt el azon kar,</l>
					<l>Kárhozatos rabló, poklok fáklyája, örökre,</l>
					<l>Hogy soha rosz lelked honnát ne találja s hazátlan</l>
					<l>Bujdossék s nyomorún a világok végtelenében.”</l>
					<l>Így szólván kinyitá vértét a roskadozónak</l>
					<l>S karddal barna fejét elválasztotta nyakától.</l>
					<l>Majd kardjára tüzé sisakostúl a fejet és ment</l>
					<l>A vállára vetett karddal, vér hullva nyomában:</l>
					<l>Rémületes látvány a néző Káldoriaknak,</l>
					<l>És nem ohajtott vendég a házban, hova méne,</l>
					<l>Hol szomorú csend volt, és nem vala, aki fogadja,</l>
					<l>Aki örömmel a győzőnek járuljon elébe.</l>
					<l>Ő mene s ellensége fejét kapujára kiszegzé.</l>
					<l>Még aznap kétszer harcolt a sági fenyéren,</l>
					<l>S még Káldor két szolgának sínlette halálát,</l>
					<l>Akiket ők csendes gyásszal mély földbe takartak</l>
					<l>És lobogós kopját tűztek sírjaikra; de Sámson</l>
					<l>A leütött fejeket réműl kapujára kitűzte.</l>
					<l>Fenn vala már a hold s szomorún a puszta falak közt</l>
					<l>Ült vacsorájánál Tihamér, elmélve kiirtott</l>
					<l>Nemzetségéről s várván a harcot. Azonban</l>
					<l>Mint bagoly odvából kisuhan, mikor a fedező éj</l>
					<l>Szőnyegeit kiterítve leszállt bércekre, mezőkre,</l>
					<l>S messzeható szemeit gyilkos vágyalma vezérli:</l>
					<l>Úgy Ságból kijövének ölő szándékkal az ifju</l>
					<l>Káldorok és egymást nem sejtve siettek elérni</l>
					<l>Úrhida dombjához. Petur első jött be, megállott</l>
					<l>A kapunál s nagy gondolatot forgatva eszében,</l>
					<l>A kapu két szárnyát betevé s elzárta rudakkal;</l>
					<l>Hogy, ha talán egyikök menekedni akarna, ne tudjon</l>
					<l>S a sorstól neki szánt ez helytt ma elérje halálát.</l>
					<l>Kába! oroszlánnak barlangját zárta magára</l>
					<l>S bízott a sorshoz, melyet maga sürgete dúlni.</l>
					<l>Jött azalatt Ipoly a tulsó kapun. A kapuzárót</l>
					<l>Látta s gyanítá szándékát; de remegni tudatlan</l>
					<l>Lelke legott el lőn ugyanarra tökélve, bezárá</l>
					<l>A kaput ő is, elebb a tér udvarra sietvén.</l>
					<l>És vakon a boszútól, mely dúla lobogva szivökben,</l>
					<l>Testvér a testvért ellenségének alajtá.</l>
					<l>Mindkettő sietőn a tér udvarra kijutván,</l>
					<l>Jelszavakat váltvák, viadalmasan összerohantak.</l>
					<l>Mily hamar a tavakon két hullám megtöri egymást,</l>
					<l>Vagy mind két felhő, mely összejön a zajos égen</l>
					<l>S egymást szélvésszel s haragos villámmal emészti,</l>
					<l>Hullván megtépett kebeleikből a sürü zápor:</l>
					<l>Úgy ezek a szélnél, a lángnál hirtelenebbűl</l>
					<l>Elronták egymást. Leterűlt Petur öccse vasától,</l>
					<l>Megszegvén derekát a véknyán általütött kard,</l>
					<l>Elhullott Ipoly is bátyjától véve halálos</l>
					<l>Szúratokat mellén. Dobaj és a fegyveri csengés</l>
					<l>Fölverték Tihamért, bámulva figyel vala s látá</l>
					<l>A kettős rohanást, s a kardok villanatában</l>
					<l>Legdühödőbb harcot s sietett a térre kijutni.</l>
					<l>Már feküvének azok. Kiderűlt a bujdokoló hold</l>
					<l>S áruló sugarát bágyadt szemeikre vetette.</l>
					<l>A megnyílt sisakon kitekinte utószor Ipoly még</l>
					<l>És kitekinte Petur s iszonyú vala kínja szivöknek</l>
					<l>Sámson lábainál egymást haldoklani látván.</l>
					<l>S nyögve Petur szólott: „Ipoly! így kell válni? de váljunk:</l>
					<l>Sors akará, hogy Sámson után a Káldor elessék,</l>
					<l>Isten hozzád a sírban.” - S még szólna: de fáradt</l>
					<l>Nyelve megállt a halál révén. Vonagolva kinyujtvák</l>
					<l>Véres karjaikat, egymásra borúltanak. Így ők</l>
					<l>Mondhatlan keserűséggel megváltak az élet</l>
					<l>Napjaitól, csak imént vad erőben féktelen ifjak,</l>
					<l>Most testeik halom a földön, lélektelen alkat.</l>
					<l>Bámúlt a harcon Tihamér és néma-merően</l>
					<l>Álla soká, majd a sisakot lecsatolva fejökről</l>
					<l>Halvány arcaikat vizsgálta kegyetlen örömnek</l>
					<l>Képzelgéseivel: ilyen volt arca Petőnek,</l>
					<l>(Öccse nevét mondá), ilyen volt fürge Gyulámé,</l>
					<l>S ily halovány az öreg Sámsonnak képe, midőn őt</l>
					<l>Éjjel az ádázok megüték véletlen az álnok</l>
					<l>Fáklya világánál és vére fiaira lehabzott,</l>
					<l>Akkor is óhajtván Tihamért, hogy jőne segédűl,</l>
					<l>Akkor is átkozván, bosszút ha nem állna; de örvendj:</l>
					<l>Így képzelge tovább, örvendj boldogtalan árnyék:</l>
					<l>Ellenidet gonoszúl egymásra vezette szerencse,</l>
					<l>S lábam előtt a két Káldornak vére patakzik.</l>
					<l>Eljött a hajnal, szomorúság hajnala Ságon,</l>
					<l>Harcszerető fiait Káldor nem lelte; de láta</l>
					<l>Vérbe borúlt fejeket kapuján a sámsoni várnak.</l>
					<l>S rémület és harag és bánat változva eszében,</l>
					<l>Elszánás nélkül fogyató kínokban evődött.</l>
					<l>Menne, hogy a gyilkost várában elölje, kivánná,</l>
					<l>Mint szomjú föld a záport, végének özönnel</l>
					<l>Látni elomlását; de maradt mit veszteni; éle</l>
					<l>A két gyermek még, még volt bizodalma körökben</l>
					<l>A más kettőnek gyászát elbírni, s reménye,</l>
					<l>Hogy Tihamér, mielőtt véréhez jutna, kifárad</l>
					<l>Harcaiban s elesik küzdő szolgái kezétől.</l>
					<l>Őtet azonban az ifju soká nem hagyta tünődni,</l>
					<l>Eljött vérdíját megvennie s dönge szünetlen</l>
					<l>Súlyos ütéseitől a vert kapu. Eljöve reggel,</l>
					<l>A delelő nappal s napesettel; nem hagya nyugtot,</l>
					<l>Nem bánatra időt. Káldor szolgái esének</l>
					<l>Mint dér-vette levél, s mindennap a sági fenyéren</l>
					<l>Harc vala és temetés, s a halál félelme fölötte.</l>
					<l>Sámson háza pedig rémségesen álla tetőjén,</l>
					<l>Csak kis időre s komor vendéget látva urában.</l>
					<l>Rettenetes kapuján kiaszott vérarcok epedtek</l>
					<l>A nézőre, s ijedve futott a vándor alóla.</l>
					<l>Ságot azonképen kezdé mindenki kerűlni;</l>
					<l>Bátrai elhullván, kiszökött a gyáva cselédség;</l>
					<l>A betegek kórágyaikból sápadva kimásztak,</l>
					<l>Messze hagyák el a házat, hol mindennapi harcban</l>
					<l>Dúla halál s lebegett elfordíthatlan enyészet.</l>
				</lg>
				<p>Harmadik ének</p>
				<lg>
					<l>Gyermekivel maradott Káldor s már büszke reményi</l>
					<l>Elhagyták lelkét. Földben vala dísze hadának,</l>
					<l>S még épen Tihamér, őt is megvíni jövendő</l>
					<l>És elrontani a házat, mely századon által</l>
					<l>Hősökkel s deli szűzekkel gyarapodva virágzott.</l>
					<l>Mint fekete felhőt, látá fenyegetve halálnak</l>
					<l>Lengeni zászlóját, lélekben látta, de még nem</l>
					<l>Engede a kétségbeesésnek; erőt veve búján</l>
					<l>Még egyszer, s elvonva Simont így szól vala hozzá:</l>
					<l>„Gyermek, igaz fajom a vérből, mely bajnok apákról</l>
					<l>Tisztán szálla reám, s mely újra, ha éltedet őrzöd,</l>
					<l>Mint serevény erdő, dúsan kivirúlhat utánad,</l>
					<l>Hallgass meg s nemződ jó célu szavaira figyelmezz:</l>
					<l>Sors-e, vagy átok volt, vagy az égnek régi haragja,</l>
					<l>Sámson eleste után, hogy Káldor háza romoljon,</l>
					<l>Nem tudom; úgy látszik, végünk bús napja közelget,</l>
					<l>Annyira megnehezűlt Tihamér gyilkos keze rajtunk.</l>
					<l>És ha kivesztem után még élnetek alku lehetne,</l>
					<l>Elhúnynék örömest; de ha engem elejte, reád jön</l>
					<l>A szörnyű s elemészt hamarább a déli mirígynél,</l>
					<l>Haj! igen is méltókat imily köszönetre; azonban</l>
					<l>Mentségünk, ha akarsz engedni szavamnak, ez egy van;</l>
					<l>(És hogy akarj, elesett bátyáid lelke kivánja):</l>
					<l>Majd ha kiálltunk a véres pályára, viandók</l>
					<l>Én s Tihamér, úgy intézem hátrálva csatánkat,</l>
					<l>Hogy közel essék e titkos járathoz, azonban</l>
					<l>Őt te az elrejtett helyből gyors nyíllal ütöd meg,</l>
					<l>Kettővel, ha nem ártana egy s a lankadozónak</l>
					<l>Én az utó sujtást megadom, hogy örülve ne lássa</l>
					<l>Káldor háza belét, nyomorú Enikőnek utánunk</l>
					<l>A gyűlölt! hatalomszemmel ne kivánja szerelmét;</l>
					<l>S míg mi alant síron túl is tán kínban evődünk,</l>
					<l>Ő ne lakozhassék gyönyöreiben a káldori vérnek.”</l>
					<l>Szóla, haragnak szikráit forgatva szemében</l>
					<l>A végső szóknál, és választ várva fiától.</l>
					<l>Az pedig ily nem várt szavakat mondott vala vissza:</l>
					<l>„Káldor, elég a gyász, súlyát ne nevelje gyalázat,</l>
					<l>Egyszer harcoltam nem méltó harcot, utáltat,</l>
					<l>Kárhozatost, ezután méltót keresek ki magamhoz;</l>
					<l>Téged azonban, atyám, tartson meg hosszas időkig</l>
					<l>S mentse szegény Enikőt az igaz, s könyörűletes isten.</l>
					<l>Én Tihamérra megyek; váljék el sorsom előtted;</l>
					<l>Vagy győzök vagy esem; de orúl nem vívok ezentúl.”</l>
					<l>„Vessz el hát nyomorú! így szólt a dühült atya, vessz el</l>
					<l>Elpártolt vér, majd ha atyád elhulla előtted,</l>
					<l>Majd ha vitézi fejét láttad lehanyatlani porba,</l>
					<l>Akkor, mert akarod, magad is bár vessz ki vasától.</l>
					<l>Ám addig mozdúlni ne merj s megelőzni csatámat,</l>
					<l>Mert ha gyanítandom szándékodat, e kezeimmel</l>
					<l>Téplek el és szórlak Tihamérnak elébe; s te mennél</l>
					<l>Harcra, te árny, te nem is Káldor? légy veszteg, apádnak</l>
					<l>Nélküled is voltak diadalmai, s úgy hiszi, lesznek.”</l>
					<l>Szólt s elhagyta fiát s a fegyverházba rohanva</l>
					<l>Fegyvereit szedegette vadúl s illette magára,</l>
					<l>S elbúsúlt keddel készűlt a harcra; de a pört</l>
					<l>Hallván szép Enikő, sietett rémülve Simonhoz,</l>
					<l>A boldogtalan, és ily kérdést tesz vala hozzá:</l>
					<l>„Ah Simon, ah szeretett bátyám, te reménye hitemnek,</l>
					<l>Még egyedűl nyájas hozzám e szörnyü napokban,</l>
					<l>Szólj, az egekre, miért e pör teközötted, atyám közt,</l>
					<l>Kiknél nincs egyebem? Mért a bú Káldor evődő</l>
					<l>Lelke homályában, mért a mindennapi harcok</l>
					<l>Ságnak szép mezején, s melyet borzadva tekintek,</l>
					<l>Rajta sötét lobogós kopjákból a komor erdő,</l>
					<l>Mely kivirítani haj! soha nem fog senki könyétől!</l>
					<l>És Petur és Ipoly, ők nem térnek-e vissza körünkbe?</l>
					<l>S ily egyedűl, ily mindentől megválva, fogunk-e</l>
					<l>Élni magunknak kín és bú, másoknak ijesztők?</l>
					<l>Ah Simon, én iszonyút sejtek: kiderűlt vala lelkem,</l>
					<l>Mint a mennyalapú tószín; most rémület és gyász</l>
					<l>Fogtak benne helyet s a halálnak enyészetes árnya.</l>
					<l>Mondd el, bátya, mi vége leend mindennek? elég-e</l>
					<l>Már amit veszténk, vagy mely gyász várakozik még,</l>
					<l>Hogy tudjam, s ha jövend, készen s elszánva találjon?”</l>
					<l>Erre felelt mély sóhajtás szakadozva szivéből,</l>
					<l>A keserűlt testvér s szomorú vala hangja szavának:</l>
					<l>„Vajha szerencsétlen ne születtél volna, vagy eddig</l>
					<l>Födne hideg sírbolt, és engem is, élete-untat</l>
					<l>Régen ez a tápláló föld vett volna ölébe,</l>
					<l>Hogy most, amiket elmém tud, kibeszélni ne kellne,</l>
					<l>S amit mondandok, neked azt meghallanod. Árva</l>
					<l>Elhagyatott Enikő! örömest hallgatna tovább is,</l>
					<l>Mint hallgat vala testvéred, de bizonytalan óra</l>
					<l>Rejti sötét végét sorsának; meglehet, eljő,</l>
					<l>Még mielőtt vélném s akkor nem tudni, mi hasznod,</l>
					<l>Amit már sejtesz? Tudd hát: a sámsoni házért,</l>
					<l>Melynek erős népét éjenten Káldor elölte,</l>
					<l>Most végivadék Tihamér jő venni boszúját,</l>
					<l>És ő az, ki naponként e hadat űzi mezőnkön,</l>
					<l>S rettenetes keze műve után serdűl föl az erdő</l>
					<l>Gyász kopjáinkból, kiknek maga tette alapját.</l>
					<l>És Petur, és Ipoly, ők odavannak örökre. De még él</l>
					<l>Győzetlen Káldor, még bírom kardomat én is</l>
					<l>S gyáván a gyilkost nem fogjuk várni fejünkre.</l>
					<l>Hagyd Enikő, hagyd a sírást, nem fogsz te maradni</l>
					<l>Védtelenűl, soha Káldoriak vérébe gyalázat</l>
					<l>Sarja ne oltassék, s attól, ha magadra hagyatnál,</l>
					<l>És látnál közeledni veszélyt, ójon meg ez a tőr.”</l>
					<l>Így szólt s egyszersmind a tőrt nyujtotta; fagyott, forrt,</l>
					<l>Míglen bátyja beszélt, Enikőnek vére, s könyeinek</l>
					<l>Rémület és búkín zavarták forrásait: a szív</l>
					<l>Benne patakként lön, melynek magas ormozatokról</l>
					<l>Vad sziklák borzalmai közt fut völgybe panasszal</l>
					<l>Árja s nyugalmát a nagy uton nem tudja találni.</l>
					<l>Ily vala elszörnyedt Enikőnek szíve: meredten</l>
					<l>És irtózva fogá a tőrt hű bátyja kezéből,</l>
					<l>Melynek imént maga szép hüvelyét hímzette arannyal</l>
					<l>S kedves ajándékot vélt adni Simonnak; azonban</l>
					<l>Visszakerűlt vad célja szerint fenyegetni adóját</l>
					<l>A veszedelmes vas; de az ártatlannak eszében</l>
					<l>Lassanként kiderűlt a vészes pálya; elérté</l>
					<l>A szomorú intést s meg kezdett rajta nyugonni.</l>
					<l>Csókkal bátyja kezét s a tőrt illette, s szelíden</l>
					<l>Elszánt lelke szerint ily szókra nyilának el ajkai:</l>
					<l>„Bátya, megértsem-e, ami balúl van rejtve szavadban?</l>
					<l>Nemde te is, szeretett testvér, és Káldor, ölemből</l>
					<l>A megemésztő harc viharának mentek elébe,</l>
					<l>S legboldogtalanabb Enikő, ha ti elmaradátok,</l>
					<l>E tőrrel nyomorú lelkének nyissa meg útát?</l>
					<l>S ég, te bocsásd e bűnt! én nem fogok élni. Mi volna</l>
					<l>Élnem örök kínban? mint fekszik rajtam ez is már,</l>
					<l>Melyet adál, melyet sorsunk, hogy mondj ki, parancsolt.</l>
					<l>Hárfa vagyok, melynek húrját megtépte szilaj kéz,</l>
					<l>Mely soha már meg nem zendűl, hangatlan üres fa;</l>
					<l>Még egy ütés kell s a zengőt nem fogja találni</l>
					<l>Sem tündér szerelem, sem öröm játszó keze többé.</l>
					<l>Ah nem lesz nekem a léttől megválni keserves:</l>
					<l>Tőled válni nehéz, és válnom az édes atyától.</l>
					<l>S válnunk kell-e Simon? szemeidben, látom, erő küzd</l>
					<l>S kétség; ám váljunk, nem örökre, ha kedvez im ez vas</l>
					<l>És nem örökre talán, ha fog úgy kedvezni szerencséd,</l>
					<l>Mint Enikő érted nagy buzgósággal imádand.”</l>
					<l>Szólt s bátyjára borostyánként tapadának erőtlen</l>
					<l>Karjai, és csüggött feje, mint a szelíd fa gyümölcse,</l>
					<l>Halvány vállai közt; de vihar vala lelke Simonnak.</l>
					<l>Nincsen nyúgta tovább, atyját megelőzni ohajtva</l>
					<l>Elszaggatja szelíd kötelét a bánakodásnak,</l>
					<l>S öldöklő fegyvert s viadalt megy venni magára.</l>
					<l>Káldort, ahova megy, nyomban kíséri sötét gond,</l>
					<l>És kétségbeesés, ha az elmúltakba tekintve</l>
					<l>A még vesztendőt sanyarún számlálja; dühöngő</l>
					<l>Elszánás pedig és több mint embernyi gyülölség</l>
					<l>Hajtja, ha ön erejét s Tihamért forgatja eszében.</l>
					<l>Ott vár a kapunál, s mint a napenyészeti felhő,</l>
					<l>Mely záport s lobogó villámot forral ölében,</l>
					<l>Mindinkább komor és komorabb lesz lelke; borúsan</l>
					<l>Néz befelé, majd nyugtalanúl a sági mezőre</l>
					<l>Változtatja szemét. De azonban szökve kijutván</l>
					<l>Harcol már Simon és bal sors-hajtotta fejétől</l>
					<l>Győző Sámsonnak rosszúl téríti csapását.</l>
					<l>Küzd hevesen nagy erővesztéssel az ifju, csapongva</l>
					<l>Majd itt, majd meg amott mint a láng, ostromot újít;</l>
					<l>S tettei hírre jutandók még, ha szerencse akarná,</l>
					<l>Hogy Tihamér kezeit kikerűlje; de mint az utósó</l>
					<l>Napnak itélete, jő elfordíthatlan ütések</l>
					<l>Súlyaival Tihamér; meg van számlálva csapása;</l>
					<l>S mindeniket bizonyos romlás kíséri; Simonnak</l>
					<l>Élete, mint felvert házban kincseknek uráé,</l>
					<l>Fegyveri közt biztos maradását nem leli többé.</l>
					<l>Egy vágás által ketté van szegve sisakja,</l>
					<l>Látszanak elnyiladó vértén a szörnyü rovások,</l>
					<l>És keze, mely védné, pazarolt erejében alább száll.</l>
					<l>A már-már elesendőnek még egyszer az élet</l>
					<l>Képe hizelkedik, és ifjúság rózsaszinében</l>
					<l>A még nem látott napok állnak csalfa varázzsal.</l>
					<l>Mint elhagyta tanácstalanúl a várat, azonkép</l>
					<l>Fut mostan mentője felé s minden haladása,</l>
					<l>Minden egy-egy lépés hazugúl szaporítja reményét.</l>
					<l>Futna tovább, még tán atyjától nyerne segédet</l>
					<l>A nyomorú; de utána van a könyörűtelen űző</l>
					<l>És egy ütéssel az elhaladót leteríti beérvén.</l>
					<l>Ottan ölője szivét kezdé kérlelni az elhullt,</l>
					<l>S bágyadtan megemelve fejét, így szól vala hozzá:</l>
					<l>„Szüntesd meg, Tihamér, egy pillantatra csatádat,</l>
					<l>Egy pillantat után szükség már nem leszen arra.</l>
					<l>Éltem enyész, mint a párák játéka, miként a</l>
					<l>Délbáb a rónán, s méltó vagyok arra, hogy amint</l>
					<l>Véredben, noha még akaratlan, dúltam, azonkép</l>
					<l>Szenvedjem haragod súlyát. S nem is e rövid élet</l>
					<l>Már s ez örömtelen az, melyért esdeklem előtted,</l>
					<l>Irgalmatlan előtt; de ha van még emberi lelked</l>
					<l>S isten képe alá nem rejtél farkasi szívet,</l>
					<l>És ha keresztény vagy, ha bizol valahára, reménnyel</l>
					<l>Állani isten előtt, könyörűlj az erőtelen árván,</l>
					<l>Elhagyatott Enikőn, ki neked nem véthete, aki</l>
					<l>Senkinek a széles földön soha véteni nem fog,</l>
					<l>A boldogtalan ah, igen is büntetve miattunk,</l>
					<l>Hogy fiatal napjait gyász fogja fedezni halálig. -</l>
					<l>Ah Tihamér, hideg a te vasad keblemben, előttem</l>
					<l>Köd terjeszkedik és az enyészet képe borúl rám:</l>
					<l>Úgy áldjon meg az ég, amint hozzája kegyes léssz.”</l>
					<l>Így szólott s tán szólna tovább; de behamvadozának</l>
					<l>Tündöklő szemei: búcsúzó lelke szavaival</l>
					<l>S kívánságaival fölszáll vala hűlt ajakáról,</l>
					<l>És Sámson nem örűlt dőlt ellensége halálán.</l>
					<l>Ifjúsága s szelíd szózatja szivére hatottak.</l>
					<l>Irtózván véren tengődő lelke magától</l>
					<l>Teljesedése felé látszott gonosz átka sietni.</l>
					<l>A holton komoran nyugovék beborult szeme s így szólt</l>
					<l>Végre nehéz küzdéseiben vész-ülte kedének:</l>
					<l>„Téged ugyan, Káldor, nyugalomnak adott ma ezen kar,</l>
					<l>S melyet sürgettél, rád hozta időnek előtte</l>
					<l>A keserű végét; de magam vagyok a nyomorúbbik</l>
					<l>Mind valamennyi között, kik elestenek és az ölésben</l>
					<l>Nincs gyönyöröm többé; inkább irtózni magamtól,</l>
					<l>Díja csatámnak, azóta, hogy ifju szemeidnek</l>
					<l>Fénye lehúnyt s panaszos szavaid füleimbe hatottak.</l>
					<l>Látni fogom, mint véreimet, az erőtlen atyáét,</l>
					<l>Éjeimen halovány bús képedet, egy sereget fog</l>
					<l>Látni szemem, vadat és szomorút, vér-fonta hajakkal</l>
					<l>Rettenetest s beomolt szemmel szemeimbe tekintőt.</l>
					<l>Vajha ez életben ne találtuk volna föl egymást!</l>
					<l>Vagy te ne lennél káldori faj, vagy sámsoni vér én;</l>
					<l>Békén, oh nyomorú, lakhattál volna körűlem,</l>
					<l>S vétkemből soha még szellő sem bántana: ám most</l>
					<l>Elhúnytál fogadásom alatt, s még akire sor vár,</l>
					<l>El fog jutni hamar végéhez, vagy pedig engem</l>
					<l>Visz le megállhatlan folyamában az óra hatalma,</l>
					<l>S ahova szállandok, gond nem kísér el az áldott</l>
					<l>Földbe, hová te uton vagy már; és aki fölötted</l>
					<l>Győztösen áll itt, a harcnak nem látja jutalmát:</l>
					<l>Szenved igájában ön-lázította bajának,</l>
					<l>S fáradságaiért nem adózik örömmel az élet.”</l>
					<l>Szóla s tünődve megállt, tova menjen-e kezdeni új bajt,</l>
					<l>Vagy hazatérve nyugodjék meg? De közelgete Káldor</l>
					<l>S földobbant a föld siető lépteire. Falairól</l>
					<l>Látá haj! későn magzatja veszélyteli útját,</l>
					<l>Látta merész harcát a fenyéren s jött, harag és düh</l>
					<l>Szárnyai lábának, s még messze kiált vala: „Sámson,</l>
					<l>Várd az atyát, az volt, ki megölte öcséidet, őtet</l>
					<l>Várd be, ha istened él.” De siket pusztában enyészett</l>
					<l>Hangja beszédének, Tihamér végezte csatáját.</l>
					<l>Most az atyát a legkeserűbb bú kínja fogá el;</l>
					<l>Látta lerontott bálványát a csonka reménynek</l>
					<l>És nemzetségét betemetve; megáll vala kissé,</l>
					<l>Mint kinek a földön már nincs mit tennie, váltva</l>
					<l>Néze halálszemmel öldöklőjére s fiára.</l>
					<l>Két hatalom küzdött zúdúlt lelkében egyenlőn,</l>
					<l>A boszu és bánat; de erőt vőn végre boszúja,</l>
					<l>Az lön az úr s egyedűl annak hallgatja parancsát.</l>
					<l>Már Tihamérnál van, fia véres alakja előtte,</l>
					<l>S ő, mielőtt karját megemelné, ily szavakat mond:</l>
					<l>„Sámson, vádoltam magamat, mikor álmai karján</l>
					<l>Más nyugovék, titkon keserű vád gyilkola engem,</l>
					<l>Hogy kegyelem nélkül, s a boszúnak szörnyü határán</l>
					<l>Túl jártam; de te vad, fene vadnál rettenetesb vagy.</l>
					<l>Akkor az éj pokol öltözetét burkolta magára,</l>
					<l>Csillagi nem voltak, mikor én házadra ütöttem;</l>
					<l>Mámor közt töltém lelkemnek régi haragját,</l>
					<l>S hogy berekeszthessem munkámat, egy óra elég volt,</l>
					<l>De te szünet nélkül csapdossz, mint kánya, szivemre.</l>
					<l>Cseppenként szivod el vérét s a vérnek ivása</l>
					<l>Még szomjúbbá tesz. Jősz reggel, délben, az estve</l>
					<l>Meg nem hűti dühöd lángját. A hosszu halálnak</l>
					<l>Kínaival táplálsz, hidegen számolva boszúdat,</l>
					<l>Hogy végtére minél több szörnyűséggel elölhess.</l>
					<l>Légy átkozva örökre, utált és gyűlöletes vér,</l>
					<l>A kétségbeesés kísérjen sírba s dühétől</l>
					<l>Megszabadúlni ne tudj, míg a végetlen időben</l>
					<l>Tartani fog. - Mi gyönyör volt ez, melyféle vitézség,</l>
					<l>A gyengét, nem harcra valót, verekedni tudatlant</l>
					<l>Gyilkos acéloddal leteríteni? Annyi halállal</l>
					<l>Nem teltél-e be még? Oh hogy kezeimbe legelső</l>
					<l>Nem vettem vasamat! harcod végére jutottál</l>
					<l>Volna legott s most ezt nem kellene látnom, atyának,</l>
					<l>Nem hallnád istentelenűl mosolyogva keservem</l>
					<l>Szózatait; de jer el, ha vitéz vagy, küzdj az atyával</l>
					<l>S add meg kardjának rég gyűlölt véred adóját.”</l>
					<l>Így szólott; de legott Tihamér választ ada mondván:</l>
					<l>„Káldor, örülhetnék, ha öröm még volna világon</l>
					<l>Lelkemnek, s az egekbe ható hahotával örülnék,</l>
					<l>Mert nyomorún látlak, nyomorúbban szinte magamnál,</l>
					<l>És hallom panaszod hangját, háznépnek uráét</l>
					<l>Még nem sokkal előbb, most kínosan elszakadottét</l>
					<l>Mindentől, amit szeretél. S így kelle az élő</l>
					<l>Isten igazságát kardunk élére kitennünk,</l>
					<l>Hogy te is, én is, utósók a két házivadékból</l>
					<l>Harcolnánk egyaránt, s valahára ki lenne csatával</l>
					<l>Víva, ki a véres bűnök kezdője, kinek kell</l>
					<l>Végre halálával berekeszteni a haragoknak</l>
					<l>Kárhozatos napját; és itt van, Káldor, ezen nap.</l>
					<l>Én nem vádollak; gonoszabbat mint az üres vád</l>
					<l>S rettenetesbet tenni jövök. Vagy téged im ez kard,</l>
					<l>Mint fogadásom van, megemészt most, és soha Káldor</l>
					<l>Éjjeli dúlással nem fog pusztítani Sámsont,</l>
					<l>Vagy pedig én bukom el, és nem lesz gondom azontúl.</l>
					<l>Jer neki! el ne feledd, két háznak híre kezünkben:</l>
					<l>Sámson-e vagy Káldor: váljék el még ma örökre.”</l>
					<l>Szólt s megemelte vasát, s a két ház régi dühével,</l>
					<l>Mintha egész erejét bírnák, vadan összerohantak</l>
					<l>A végső daliák. Hangzott szakadatlan ütéstől</l>
					<l>A vért testeiken, pengettek az összecsapódott</l>
					<l>Kardok, s tartott a bús harc sok időig egyenlőn.</l>
					<l>Sámsonnak sok ütésektől már rótt vala vérte</l>
					<l>S a mindennapi harc jeleit hordozta; de még ép</l>
					<l>Karjai űzték a veszedelmet; Káldor erős volt</l>
					<l>Bús dühödésében s bántatlan fegyveri által.</l>
					<l>S még nem volt az idő, hogy elessenek; egy akarattal</l>
					<l>Fáradt karjaikat nyugtatni megálltak, azonban</l>
					<l>Alku lön: „a várból kiki még ma csatára kijőjőn,</l>
					<l>S régi viszályoknak még ez nap vége szakadjon.”</l>
					<l>Káldor az elholtat temeté be keserve utósó</l>
					<l>Csöpjeivel s a gyászhelytől megválnia kín volt.</l>
				</lg>
				<p>Negyedik ének</p>
				<lg>
					<l>Visszavonult Tihamér, örömtelen, mint kire senki</l>
					<l>Nem várt a házban; de nehéz gyötrelmei nyomván</l>
					<l>Ment Káldor szomorú várához s rettege látni</l>
					<l>A testvértelenűl sínlődő lányka keservét.</l>
					<l>Ülve találá azt kifelé fordúlva s merően</l>
					<l>És érzéktelenűl a róna mezőbe kinézve.</l>
					<l>A kétségbeeső bánat nem omol vala könyben</l>
					<l>Arcairól, enyhűl kebelét nem emelte sohajtás.</l>
					<l>Arcai holt rózsák, szeme hullócsillag, alakja</l>
					<l>Mint szobor a síron, mozgatlan, néma, hideg, bús.</l>
					<l>Atyja belépte után fölkelt; de sem ő, sem az, egymást</l>
					<l>Szóra nem indíták, egy szemváltással elértvén</l>
					<l>Kínérzelmeiket s egyebet mit mondani nem volt.</l>
					<l>Káldor elébb mozdúlt és így szólt végre, kinyujtván</l>
					<l>Elkeseredve kezét s bú-törte fejéhez emelvén:</l>
					<l>„Engem az istennek valamennyi csapása lesujtott!</l>
					<l>Szánakozás kísér a föld gyomrába halottat,</l>
					<l>S a hív fájdalom és emlékezet a lemenőnek</l>
					<l>Virraszt sírja fölött; haj! én már élve felejtett,</l>
					<l>Élve halottabb én, nem látom senki figyelmét.</l>
					<l>Századig éljek bár, nincs aki örülne, hogy élek</l>
					<l>S engem az undok föld betemethet bízton, utánam</l>
					<l>Senki könyűt nem hint és senki sohajtani nem fog.”</l>
					<l>Szólt és székre vetette magát, könyökébe temetvén</l>
					<l>Vas-környözte fejét; de ijedve fölébrede a lány</l>
					<l>Andalgásaiból s Káldort elhagyta legottan.</l>
					<l>Nem sok időre bejött, kupa volt megemelve kezében</l>
					<l>És közelebb jutván leborúlt atyjának előtte</l>
					<l>S a poharat remegő kézzel felnyujtva imígy szólt:</l>
					<l>„Béke az elhúnytnak s üdvösség a nagy egekben</l>
					<l>Isten előtt; áldás kísérje s szerencse az élőt,</l>
					<l>S tartsa meg árvának nekem őt, az egyetlen utósót.”</l>
					<l>Meglágyúla kemény Káldor szive; elfogadá a</l>
					<l>Felnyujtott poharat s kiürítvén könnyei hulltak;</l>
					<l>Majdan térdeiről fölvonta magához az árvát</l>
					<l>S elfojtódottan nyugtatta sokáig ölében.</l>
					<l>Most a nagy bajjal gyüjtött kincs, a keresett hír,</l>
					<l>Dús hajlék, mind semmi becsűk, szívének előtte</l>
					<l>Még ez az egy kincs van s értéke fölebb az aranynál,</l>
					<l>S most százszorta nagyobb, mint volt a boldog időben.</l>
					<l>Ehhez tartja magát, ehhez vagyon élete kötve.</l>
					<l>Némán tartja soká karjaiban, majd bizodalmát</l>
					<l>Véve csatájához fölemelni kivánja jövendő</l>
					<l>Jobb sors álmaival s így szól az ölébe simúlthoz:</l>
					<l>„Légy nyúgott Enikő, el voltam szánva halálra</l>
					<l>S halni kivánatosabb, mint élni örömtelen, ámde</l>
					<l>Éretted fogok élni. Ne félj a szörnyü kezétől,</l>
					<l>Megfáradva vonúlt várához vissza s ha jő még,</l>
					<l>Veszni jövend és tetteiért megadózik előttem.</l>
					<l>Élni fogunk s egymás gyászait enyhítve viselni,</l>
					<l>S nem sok időre marad pusztán a sági lak; a baj</l>
					<l>Napja után megnépesedik sok régi cseléddel</l>
					<l>És fogad új hadakat kebelébe: virágzani fognak</l>
					<l>Síkjai, gyászaiból feltündöklendik az ős ház</l>
					<l>S kedves vendégink jőnek meglátni határát.</l>
					<l>Végre komorságát nem fogja-e tája levetni,</l>
					<l>Nem jön-e még az idő, hogy búját enyhe tanáccsal</l>
					<l>Váltja szelíd Enikőm és nászt hoz az árva tanyához?</l>
					<l>Ah Enikő! a káldori faj nem fogna kiveszni</l>
					<l>Nyomtalanúl, mint a felhők árnyéka, miként a</l>
					<l>Pusztai kút, melynek kiapasztá nedveit a hő,</l>
					<l>És az atyának még oka volna, hogy élni ohajtson.”</l>
					<l>Így szólott, de hiú szavait fejcsüggve s keserves</l>
					<l>Kétséggel hallá s nem tud vala szólni leánya;</l>
					<l>Terhes s kínteli volt az idő haladása közöttük</l>
					<l>Mint a sánta vadé, ki sebet visz nyögve szügyében</l>
					<l>S a veszedelmek elől nagy fájdalmakkal iramlik.</l>
					<l>S másodszor kele irtó harc a sági fenyéren.</l>
					<l>Küzdöttek kegyelem nélkűl a régi haragvók,</l>
					<l>S véresen és dühhel sok időig tarta csatájok.</l>
					<l>És megtért Káldor, mint látszék épen, azonban</l>
					<l>Melle sebet rejtett s lassú vala karja ütéstől.</l>
					<l>Nem késett poharát áldozni a visszajövőnek</l>
					<l>A hű lány, fölnyujtá azt kideríteni vélvén</l>
					<l>A fáradt atya orcáját; de borúlva maradt az</l>
					<l>S csak nehezen fejlék Enikő láttára ködéből.</l>
					<l>Elfogadá mégis poharát s az erőteli nedvet</l>
					<l>Itta gyönyör nélkül, lelkét nem emelte hatalma.</l>
					<l>S már ajkán lebegett a sorsintézetü szózat,</l>
					<l>Mely Enikő lelkét elzúzza; de visszamarasztá</l>
					<l>A veszedelmes hírt s az utósó pillanatokra</l>
					<l>Hagyta kimondását; az utósók voltanak immár</l>
					<l>S ő még csalta magát. Enikőt pedig, aki remegve</l>
					<l>Függe nyakában még, hogy rosszra ne lenne gyanúja,</l>
					<l>Elküldé eleségtárába, hogy ép eledellel</l>
					<l>A harcban törtet megvendégelje, ha megtér;</l>
					<l>Azt ugyan ő immár nem fogja izelni; de a lány</l>
					<l>Hallani atyjának megörült ilyféle parancsát</l>
					<l>És úgy hitte szegény, hogy az élet vágya s reménye</l>
					<l>Hozta meg e gondot s dolgaihoz láta legottan.</l>
					<l>Káldor azonban kötte sebét s legutószor az immár</l>
					<l>Puszta terembe vonúlt, hol fegyveri függtek; azokból</l>
					<l>Néze betörhetlent, tetemest s tagjaihoz is illőt.</l>
					<l>Búsan néztek alá az elődök képei, búsabb</l>
					<l>Káldor képeiket komoran mellőzte s tovább ment,</l>
					<l>Hol vértek s tarajos sisakok villogtak elébe.</l>
					<l>Végre megállt s újjal kezdé fölváltani kardját</l>
					<l>S minden fegyvereit. Meghorpadt vérte helyett vőn</l>
					<l>Épet, romlatlant s talpig vala vasban; elülről</l>
					<l>Nap ragyogott mellén, vállát két sárga oroszlán</l>
					<l>Födte kapocsképen, sisakát jegyzette magas toll.</l>
					<l>Mindezeket hajdan Sámson hordozta csatáin;</l>
					<l>S már régen nyugovók függöttek háza faláról;</l>
					<l>Káldor az éjhadnál rablólag orozta magához</l>
					<l>S hitte menendőnek, ha magára keritheti, éltét;</l>
					<l>Mert finomúl vala s tartólag művelve acélból.</l>
					<l>Könnyebb a vasnál s jól vert szálakkal erősebb.</l>
					<l>Alkonyodék; de homályt a hold nem hagy vala úrrá</l>
					<l>Lennie a tájon, kiderűlt kísérteti fénye</l>
					<l>S néma jelentőleg két szomszéd várra lenézett;</l>
					<l>És ez időt választá el vég harcra s elérvén,</l>
					<l>Ság kapuján Tihamér jelt ad vala hangos ütéssel.</l>
					<l>Hallá s megdöbbent Káldor; de nyakában ül a sors.</l>
					<l>Mennie kell s csak az egy viadalban van menedéke.</l>
					<l>Indúl és Enikőt ígyen szólítja vigyázva:</l>
					<l>„Halld, Enikő, még egy harcom van hátra; s magad léssz,</l>
					<l>Míg oda vívandok, jer azért le s utánam erősen</l>
					<l>A kaput elzárjad s ki ne nyisd, míg fegyvereimben,</l>
					<l>(Vígyázd meg jegyeit) engem közelíteni nem látsz”.</l>
					<l>És az atyát Enikő szomorúan kísérte s utószor,</l>
					<l>A hideg ércekben megölelte, utána bezárván</l>
					<l>A kaput és remegő léptekkel visszaeredvén.</l>
					<l>S a legrettentőbb harcot most kezdte, rohanván</l>
					<l>Vége felé Káldor. Bízton várá be csapásait</l>
					<l>Sámsonnak s azalatt ravaszúl rést néz vala romlott</l>
					<l>Vérte nyilásai közt testéhez jutni. Födetlen</l>
					<l>Tomporait kezdé ostromlani s a csupasz oldalt</l>
					<l>Vérbe borítá el; s mindinkább dúl vala vérért</l>
					<l>S a vér díjáért lángolva, s hiába esének</l>
					<l>Sámsonnak sűrű rohanásai; őt az acélmű,</l>
					<l>Mint vehetetlen vár, távol tartotta, s nem engedt</l>
					<l>A kard élének, rést nem nyita semmi csapásra.</l>
					<l>S már érzé sebeit Tihamér; de csatája utóján</l>
					<l>Nem csüggedve vivott, s lassudván, őrzeni kezdé</l>
					<l>Védetlen tagait. Káldor, mint aki kaszával</l>
					<l>Vágni akar rendet s a kaszát nagy súllyal az ingó</l>
					<l>Fűnek ereszti, mohón úgy vágya ledönteni Sámsont,</l>
					<l>S oldalt fegyveriből pusztúlt derekához irányzott.</l>
					<l>Megrettent a készületet sejdítve s hiúzként</l>
					<l>Félreszökött Tihamér s a halált kikerűlte; utána</l>
					<l>Kardját másodszor megemelve siet vala Káldor,</l>
					<l>S hogy diadalra jutand, ébredt bizodalma; de hónaltt</l>
					<l>A fölemelt kar alatt sérté meg Sámson az űzőt;</l>
					<l>És sürüen omlottak ütései; mint az eső jég</l>
					<l>A vert ház tetején, hangzott szakadatlan az ős kard</l>
					<l>Ellensége vasán s tagjait megtörte. Kifáradt</l>
					<l>S nem viva már Káldor; sajgó jobbjában az éles</l>
					<l>Kard hatalomtalanúl maradott, s viadalmát</l>
					<l>Végzé a győző az acélt torkába merítvén.</l>
					<l>Elhullott Káldor s habozó hörgéssel akarván</l>
					<l>Átkos imádságot s kérelmet mondani, elhalt</l>
					<l>A gyászok szerzője s kinyúlt a sági fenyéren;</l>
					<l>A győző pedig a véres kardot fölemelvén:</l>
					<l>„Hála boszúálló isten, nagy hála nevednek!</l>
					<l>Ellenségeim elhaltak fene harcban előttem</l>
					<l>S most az utósónak vérét nyujtom föl; imádlak,</l>
					<l>Hogy gyász áldozatúl feleim nyugtára fogadd el.”</l>
					<l>Így szólt a szörnyű s a vérnek csöpjei hulltak</l>
					<l>Kardvasa széléről; de lehajlott most s az utósó</l>
					<l>Káldornak testét kezdé megfosztani: „Rabló,</l>
					<l>Halva se bírd, ugymond, melyet nem kell vala bírnod</l>
					<l>Élve is, örökömet. S ahol vagy, már neked a vért,</l>
					<l>A sisak ótalmat nem adand ön férgeid ellen,</l>
					<l>Így pedig a hollók fognak verekedni fölötted,</l>
					<l>S kedvre hozand, melyet diadalmam szerze, csatájok.”</l>
					<l>Ezt mondván leveté megromlott fegyvere súlyát</l>
					<l>S visszarabolt örökét öltötte magára helyette.</l>
					<l>S amint végigment a sági fenyéren a holdnál,</l>
					<l>Vállai s napviselő sértetlen melle ragyogtak.</l>
					<l>Legboldogtalanabb Enikő, kínaggodalom közt</l>
					<l>Élt azalatt egyedűl a roppant várban, eladva</l>
					<l>A könyörűletlen sorstól kétségnek, ijesztő</l>
					<l>Képzelgéseknek s egy hosszú lelki halálnak.</l>
					<l>A kezdett dolgot feledé s folytatni erőtlen,</l>
					<l>Éghez imádságot fölohajtani nem vala képes;</l>
					<l>Benn a néma magány kísérteti csende riasztá,</l>
					<l>Künn iszonyú volt a küzdők zajgása, s az éjnek,</l>
					<l>Ahova ment, őt legborzasztóbb képe követte.</l>
					<l>Hasztalanúl váltotta helyét a gyenge hajóként,</l>
					<l>Mely lemerűlt s könnyű fáját nem tudva emelni,</l>
					<l>Bárhova forduljon, hullámmal telt marad öble:</l>
					<l>Úgy Enikő nem volt képes megválni bajától;</l>
					<l>Künn és benn egyaránt kínos vala léte. Azonban</l>
					<l>A jeladó fegyver feltünt a vár közelében.</l>
					<l>Lassan lépdele, gondolatok küzdődve agyában,</l>
					<l>Sámson elé s a zárt kapunál kis időre megállott.</l>
					<l>Kit látván Enikő, Káldornak véle s szivében</l>
					<l>Hosszu sohajtással szakadott meg a régi szorongás;</l>
					<l>És csak alig vala sorsának megbírnia képes</l>
					<l>Jobbra derűlését. Tántorgó léptei vitték</l>
					<l>A kapuhoz s kezei, hogy azont megnyitta, remegtek;</l>
					<l>Majd kebelére omolt a némán vesztegelőnek</l>
					<l>És csókolta, könyei hullván, a jéghideg ércet,</l>
					<l>S mint halovány bimbó csüggött vélt atyja nyakáról.</l>
					<l>Föllázadt Tihamér minden csepp vére; de vonta</l>
					<l>Őt az öröm szárnyán a megcsalt lányka s menet közt</l>
					<l>Még sokszor karjára borúlt hév csókokat adván,</l>
					<l>S hogy kebelét a köny megtágította, imígy szólt:</l>
					<l>„Oh atya, kedves atyám, megjöttél, nem vagyok árva,</l>
					<l>Nem vagyok elhagyatott! Legyen áldott, aki megótta</l>
					<l>Éltedet, a kegyes ég. Enikőnek nincs oka immár,</l>
					<l>Hogy sírjába kivánkozzék: fog sírni az elhullt</l>
					<l>Testvérek holtán; de az élőt a szeretettel,</l>
					<l>Melyet azok birtak, buzgóbban fogja ölelni.”</l>
					<l>S még mindig némán mene Sámson s zaj vala lelkén</l>
					<l>S a vas alatt hangos dobogással nyúgtalanúl vert,</l>
					<l>Mintha erős kebelét föl akarná törnie, a szív.</l>
					<l>S szólt Enikő: „Atya, nincs-e szavad, mely visszafelelje</l>
					<l>Örvendéseimet s e vas fog-e fedni örökké,</l>
					<l>Mely hidegen fogad és fagyva hév csókjaimra sem enged?</l>
					<l>Ah légy nyúgton atyám: Ságon szent béke lesz ismét,</l>
					<l>A viadalmaktól elijedt nép visszakerűlend,</l>
					<l>S népes lesz s elevenséggel lakodalmas az ős ház.</l>
					<l>Kedvesim elhúnytak, sivatag van utánok eszemben;</l>
					<l>Mert soha testvért már nem adand nekem a szigorú menny:</l>
					<l>Őket azért soha nem fáradt bánattal utósó</l>
					<l>Napjaimig keseregni fogom; de csak úgy legyek áldva,</l>
					<l>Mint élőt téged foglak tisztelve szeretni.</l>
					<l>Kincs leszen életed, azt híven őrizni, szerelmes</l>
					<l>Foglalatosságom s kedvessé tenni, szerencsém.”</l>
					<l>Ekközt a várnak belső tereméhez elértek.</l>
					<l>Ott feketű csészén pillog vala hamvadozó mécs,</l>
					<l>S gyenge világa derűt kölcsönze az éji homálynak.</l>
					<l>Most Enikő leszakasztva magát követője nyakáról</l>
					<l>Ment, hogy vég poharát áldozza s ez ünnepi tettel,</l>
					<l>Hogy még élni fogand, noha inkább halna, jelentse.</l>
					<l>És szép volt a lány, s őtet nem tette virító</l>
					<l>Kor, nem az ifjúság, tündérlő kelleme széppé,</l>
					<l>És nem a mennyei arc egyedűl és a deli termet;</l>
					<l>Bájló egy maradóbb szépségnek bélyegi által:</l>
					<l>Tűkör volt a test, a legszebb lélek alakja.</l>
					<l>A halovány bú csak vonzóbbá tette, varázsként</l>
					<l>Ült az epedt arcon, szeme harmatgyöngyein, üldve</l>
					<l>A szivet és annak nyugodalmát lesve halálra.</l>
					<l>Fölrettent Tihamér s állt elszörnyedve magától</l>
					<l>Mint villámtól vert, zivatartól megszakatott fa.</l>
					<l>A szépség könyvét kinyitá harcsorsa előtte</l>
					<l>S olvasa benne nyomort, borzasztó tettei bérét.</l>
					<l>A jelen és a múlt harcoltak eszében, azoknak</l>
					<l>Lett vad honjává s szörnyü eszmélete kín volt,</l>
					<l>Kín, melynek végét be nem éré képzeletével.</l>
					<l>Jött Enikő elszánt fájdalmmal az angyali arcon</l>
					<l>S hozta be vég poharát. Tihamér, valamintha halálnak</l>
					<l>Álmaiból ébredne, merőn felnyúla helyében,</l>
					<l>S mintha elég kínt már nem nézett volna szivének,</l>
					<l>A sisakot fölütötte fején. Elhalva rogyott meg</l>
					<l>Szép Enikő e látványon: képetlen ijedség,</l>
					<l>Rémület és, mely mint villám futa által idegjein,</l>
					<l>A szörnyű csalatás, megtörték teste hatalmát.</l>
					<l>Megrendűlt keze a poharat nem bírva kiejté,</l>
					<l>Lábai roskadtak, szeme, mint a hamvadozó tűz,</l>
					<l>Bújt pillái alá; ájultan hulla le, s kedves</l>
					<l>Arcaitól a vér látszott búcsúzni örökre.</l>
					<l>Sámson ijedve rohant az esőhöz s nem puha karján</l>
					<l>Mint kasza-vágta virág nyugodott a lányka fehéren.</l>
					<l>Őt a veszni menő ifjú kétségbeeséssel</l>
					<l>Nézte soká s képes nem volt mozdulni helyéből.</l>
					<l>Majd kerevetre tevé, s mint áll szentének előtte,</l>
					<l>Kit keresett bércen, völgyön bujdosva zarándok,</l>
					<l>Úgy állott Tihamér vas térdit földre bocsátván</l>
					<l>A húnyt lányka előtt, s ha örökké élnie sorsa,</l>
					<l>Más helyet a széles földön nem venne magának.</l>
					<l>Most még egyszer az ájúlt lány kezdette emelni</l>
					<l>Szőke fejét, sóhajtás jött ajakára s erőtlen</l>
					<l>Szempillái alól a rejtett fény kitekinte.</l>
					<l>S úgy látszék, megszünt félelme, merően epedtek</l>
					<l>A leborúltra szemei s már nem volt bánat azokban.</l>
					<l>Ajaka nyílt - gyász rózsák közt így nyildokol a sír -</l>
					<l>S „Meglátjuk, Tihamér, egymást!” így szól vala halkan</l>
					<l>„Éjfélben s éjfélek után.” És szózata megszűnt,</l>
					<l>Mint az ezüst húrnak pengése, ha megszakad, és a</l>
					<l>Lant kebelét többé nem hangoztatja dalokhoz.</l>
					<l>Jött a szép hajnal s Enikőt meghűlve találá,</l>
					<l>Jött a dél ragyogó súgára; de színtelen a lány</l>
					<l>És hideg és halovány, mint völgyeken a fuvatag hó.</l>
					<l>Őt Tihamér a sági mezőn sírjába letette,</l>
					<l>S mint az elégett ház, állt szörnyű tettei végén.</l>
					<l>Múlt a nap s eljött a csillagsátoros éjfél,</l>
					<l>Néma komoly csend volt körülötte s homálya ködében</l>
					<l>Rémületes sanyarú képek kápráztak ijesztőn.</l>
					<l>Mindennél sanyarúbb, mindennél sokkal ijesztőbb</l>
					<l>Ült Tihamér Káldor várában, réme magának,</l>
					<l>Réme az éjfélnek, s amint kitekinte merően</l>
					<l>S gondolatok nélkül, (csak fájdalom ég vala benne)</l>
					<l>Ím kinyilék halkan könnyű suhogással az ajtó</l>
					<l>S szép Enikő, a káldori ház hajadonja, belépett.</l>
					<l>Termete lágy habból látszott alkotva lebegni,</l>
					<l>Két szeme bájtűz, mely egeket leidézne, aranylók,</l>
					<l>Mint az aranyfelhő, voltak hajfürtei, arcán</l>
					<l>A legszebb fiatalságnak rózsái virúltak.</l>
					<l>Szép volt a lány és fiatalságában igéző.</l>
					<l>Ah de hamar kedves ragyogása hanyatlani kezde:</l>
					<l>Bú foglalta helyét az imént tündökletes arcon,</l>
					<l>A szemek ép sugarát köny fárasztotta, lehulltak</l>
					<l>A ragyogó fürtök halovány mellére zavartan,</l>
					<l>Éktelenűl, hamvadt a kéjtől hajnalodott arc,</l>
					<l>S lassanként fiatal rózsái lehervadozának.</l>
					<l>Végre halói sohajtás jött a puszta kebelből</l>
					<l>S a gyönyörű termet hideg ájúlatra leomlott.</l>
					<l>Szörnyen tünt e kép Tihamérnak, nem vala képes</l>
					<l>Állni tovább, arcúl a földre borúla előle</l>
					<l>S eszmélet nélkül gyötrődék végig az éjen.</l>
					<l>De valahányszor az éjfél tünt, mindannyiszor ifjan</l>
					<l>És gyönyörűn Enikő jött, hogy hervadjon előtte,</l>
					<l>S mondhatlan nyomorúsággal töltötte be lelkét.</l>
					<l>Őt látá a róna mezőn, a vári falak közt,</l>
					<l>S mert élvén nyugtot nem lelt, maga ásta magának</l>
					<l>A lenyugasztó sírt s befekütt megvárni halálát.</l>
					<l>És letüzé, mellyel boszuját töltötte, fejéhez</l>
					<l>A ragyogó kardot, buzogányát tette szivére,</l>
					<l>Hogy nehezen fekügyék, mint a sors átkai, rajta.</l>
					<l>Ott is az elszántat Enikő nem hagyta nyugonni,</l>
					<l>Jött fiatalságában mosolyogva, gyönyörre csaló kép,</l>
					<l>És ült a feküvő lábához, epedtek azonban</l>
					<l>Arcai már s Tihamér iszonyodva szökött ki helyéből,</l>
					<l>S ment mind vad, melynek fekvét fölverte vadászeb,</l>
					<l>A vadon életnek ment bolygani tömkelegében,</l>
					<l>És a sági vidék nem látá őtet azontúl.</l>
					<l>A két vár pedig omladozott, bús fészke bagolynak,</l>
					<l>S a viharok zordon hárfája, hol a rohanó szél</l>
					<l>Nyílt kapuk és ajtók szárnyait verdeste falakhoz,</l>
					<l>S messze süvöltő dalt zengett a puszta határnak.</l>
				</lg>
				<lg>
					<l>Kiskeszi(?), Úrhida(?), Pest,</l>
				</lg>
				<p>1830 vége - 1831 első fele</p>
			</div>
		</body>
	</text>
</TEI>