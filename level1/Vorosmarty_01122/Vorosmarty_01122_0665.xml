<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="Vorosmarty_01122_0665" xml:lang="hu" xmlns="http://www.tei-c.org/ns/1.0" xmlns:tei="http://www.tei-c.org/ns/1.0">
	<teiHeader>
		<fileDesc>
			<titleStmt>
				<title type="main">CSERHALOM</title>
				<author>
					<persName>
						<surname>Vörösmarty</surname>
						<forename>Mihály</forename>
					</persName>
					<date from="1800" to="1855">1800-1855</date>
					<idno type="VIAF">59090454</idno>
				</author>
				<respStmt>
					<resp>ELTE Verskorpusz conversion</resp>
					<persName>
						<surname>Palkó</surname>
						<forename>Gábor</forename>
						<ref target="https://viaf.org/viaf/65989506"/>
					</persName>
					<persName>
						<surname>Horváth</surname>
						<forename>Péter</forename>
					</persName>
					<persName>
						<surname>Sárközi-Lindner</surname>
						<forename>Zsófia</forename>
					</persName>
					<persName>
						<surname>Indig</surname>
						<forename>Balázs</forename>
					</persName>
					<persName>
						<surname>Fellegi</surname>
						<forename>Zsófia</forename>
					</persName>
				</respStmt>
			</titleStmt>
			<extent>
				<measure unit="words">5464</measure>
			</extent>
			<publicationStmt>
				<p>Published as part of ELTE Verskorpusz</p>
			</publicationStmt>
			<sourceDesc>
				<bibl>
					<title>CSERHALOM</title>
					<author>
						<persName>
							<surname>Vörösmarty</surname>
							<forename>Mihály</forename>
						</persName>
						<idno type="VIAF">59090454</idno>
					</author>
					<relatedItem type="copyText">
						<bibl>
							<title>Vörösmarty Mihály összes költeményei</title>
							<date when="1997-11-28"/>
							<publisher>Magyar Elektronikus Könyvtárért Egyesület</publisher>
							<ref target="http://mek.oszk.hu/01100/01122"/>
							<respStmt>
								<resp>Original Electronic Edition</resp>
								<persName>
									<surname>Drótos</surname>
									<forename>László</forename>
								</persName>
								<persName>
									<surname>Hevele</surname>
									<forename>István</forename>
								</persName>
								<persName>
									<surname>Kiss</surname>
									<forename>András</forename>
								</persName>
								<persName>
									<surname>Opálka</surname>
									<forename>Tamara</forename>
								</persName>
							</respStmt>
						</bibl>
					</relatedItem>
				</bibl>
			</sourceDesc>
		</fileDesc>
		<encodingDesc>
			<projectDesc>
				<p>ELTE Verskorpusz - automatic annotation</p>
			</projectDesc>
			<classDecl>
				<taxonomy xml:id="g">
					<category xml:id="g.p">
						<catDesc>poetry</catDesc>
						<category xml:id="g.pl">
							<catDesc>lyric poetry</catDesc>
						</category>
						<category xml:id="g.pn">
							<catDesc>narrative poetry</catDesc>
						</category>
					</category>
				</taxonomy>
			</classDecl>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textClass>
				<catRef target="#g.p"/>
			</textClass>
		</profileDesc>
		<revisionDesc>
			<change when="2019-07-29">level1</change>
		</revisionDesc>
	</teiHeader>
	<text>
		<body>
			<div type="poem">
				<head>CSERHALOM</head>
				<p>Egy énekben</p>
				<lg>
					<l>Néma borongással megy az őskor lelke, fölötted,</l>
					<l>Cserhalom! és nem kér emlékűl oszlopot ércből:</l>
					<l>Oszlop vagy magad, oh diadalnak halma, meződdel.</l>
					<l>Téged még az erős természet szűle magából,</l>
					<l>Hogy mint embernek gyarló munkája, felejtett</l>
					<l>Porba ne szállna tetőd, hanem állna, mig emberek élnek,</l>
					<l>És a harcos apák hírének lenne tanúja.</l>
					<l>Árpádnak honját Salamonnal sok baj emészté,</l>
					<l>Az meg nem rendűlt, romlatlan férjfi erőben</l>
					<l>Állván hőseivel: főkép a társas egyesség</l>
					<l>Napjaiban temetője lön ellenségi hadának.</l>
					<l>Oly vala, mint a két végcsúcsos földközi szálkő,</l>
					<l>Mely keleten s nyugaton kitekint az egekre, s midőn itt</l>
					<l>Nap veri, ott éjnek rémfátyola leplezi ormát:</l>
					<l>Elfáradva leűl a villám mély közepében,</l>
					<l>Nem rengetheti meg, nagyságán nem mehet által.</l>
					<l>Úgy Árpád honját veszedelmek mennykövi csapván</l>
					<l>Nem rendíthették, közepén túl nem hata mérgök.</l>
					<l>Akkor az ifju király Salamon szép déli sugárként</l>
					<l>Járt a sergek előtt, vele két fejedelmi levente</l>
					<l>Ég áldása gyanánt, bölcs Géza, s szekercecsapással</l>
					<l>Rettenetes László, Bélának gyermeki, jártak.</l>
					<l>Akkor együtt az erő, bátorság s józan okosság</l>
					<l>Őr vala, és akadály az enyészet napjai ellen.</l>
					<l>Kétes az ütközetek forgása: Sajóra, Mohácsra</l>
					<l>A jó honfi ma is könnyezve tekint, de ki retteg</l>
					<l>Hallani a harcot, melyet László keze harcolt?</l>
					<l>Cserhalom! a te tetőd diadalnak büszke tetője.</l>
					<l>Merre Ozúl, haragos kúnok fejedelme, hadaddal?</l>
					<l>Visszalobog zászlód éjszaknak durva szelétől,</l>
					<l>Háromszor fordúl paripád, hogy visszaragadjon.</l>
					<l>S nem látod magad is vijjogva röpülni fölötted</l>
					<l>A puszták madarát? Eljött, hogy téged emésszen,</l>
					<l>S szállongó fiait meghozza lakozni hadadra!</l>
					<l>Nyargalnak, még nem tudják, hogy veszni jövének.</l>
					<l>Mint a farkas, mely juhakolba ereszkedik, öl, dúl,</l>
					<l>S gond nélkűl rabol a remegő falkában, azontúl</l>
					<l>Menne; de örvös ebek várják ordítva, közelget</l>
					<l>A boszuló pásztor, s fölemelt villával ijeszti.</l>
					<l>Úgy haladának ezek gyilkos szándékkal. Utánok</l>
					<l>Puszta maradt Nyírség; Tisza gazdag partjai nyögtek</l>
					<l>Vad tapodások alatt, és vért mosa rólok az árvíz.</l>
					<l>Látta Bihar pusztúlását, s nem tudta kerűlni,</l>
					<l>Szörnyü halál takará a bátor férfiak arcát,</l>
					<l>Haldokló öregek jajgattak rajtok elázva</l>
					<l>Honni rokon vérrel, s keserű fájdalmas özönnel;</l>
					<l>Dúlt ágyon csecsemők egyedűl fetrengve sirának,</l>
					<l>Ifjú anyjokat a táborral gőgös Ozulnak</l>
					<l>Vad katonája vivé pórázra kötözve; szüzekkel</l>
					<l>Nem közös indulatok láncán hajtattak az ifjak.</l>
					<l>Jött agg Ernyei is. Dúltan vala mindene. Még egy</l>
					<l>Kincse van, úgy vélé, a szöghaju nyájas Etelke.</l>
					<l>Nincs többé, csak üres viszhang felel: „édes Etelkém!”</l>
					<l>„Sírba ha tettem volna magam, hogy mélyen az undok</l>
					<l>Földnek alatta hever, tudnám; ha zajába sodorván</l>
					<l>A Duna nyelné el, tudnám, hogy szőke habok közt</l>
					<l>Tagjait usztában pusztító halsereg űzi.</l>
					<l>Láttam volna halál ágyán hervadni mosolygó</l>
					<l>Szép fiatalságát, kétség nem nyomna: megáldnám</l>
					<l>Istenemet, s tűrnék. Most nézek, s nincs mire: szólok,</l>
					<l>És az üres viszhang gúnyol felelettel. Elálltak</l>
					<l>Könnyeim: azt kérdem, van-e még jó istene a vén</l>
					<l>Ernyeinek, vagy csak haragos kéz villog az égben,</l>
					<l>Mely lánggal fölirá bűnét, s most megveri érte?”</l>
					<l>Igy panaszolt az öreg, s meg’ visszacsatolta rezegve</l>
					<l>Hangzó fegyvereit. Hogy harcra riassza királyát,</l>
					<l>S Béla dicső fiait, búsan, de sietve megindúlt,</l>
					<l>És az ürűlt teremek szomorún döbbentek utána.</l>
					<l>Már hegyen ül terhes felhőként népe Ozulnak.</l>
					<l>Sátor alatt pihen ő hímes szőnyegre terűlve.</l>
					<l>Lábainál buzogánya hever, hadi kürte fejénél,</l>
					<l>S a letüzött dárdán kalpagja; de oldala mellett</l>
					<l>Kötve maradt a kard: hüvelyén szörnyű keze nyugszik.</l>
					<l>Lejt, vigad, ordítoz, zsákmányait hordja elébe</l>
					<l>A szilaj ifjúság; dalt mond szép rabja siralmas</l>
					<l>Arcairól, dalt a harcokról, s győztös Ozulról.</l>
					<l>Csak maga Böngérnek fia nem jő, a magas Árboc,</l>
					<l>Csak maga késik még rabját köz örömbe keverni.</l>
					<l>Mint áll a sas, mely fiat őröz fészkes üregben,</l>
					<l>S messzire, bár éhes, nem mer távozni fiától:</l>
					<l>Úgy állott ő a sátorban csendes örömmel</l>
					<l>És aggódással, vele ott állt néma szoborként,</l>
					<l>S hajh! más érzéssel, a szöghaju nyájas Etelke.</l>
					<l>Nézte, az út sikján László hada nem ver-e port még?</l>
					<l>Nem jön-e atyja fehér zászlót lobogtatva kezében? -</l>
					<l>Minden csendes volt, egyedűl hangzott az örömtől</l>
					<l>Cserhalom, és hangját a környék visszafelelte.</l>
					<l>Nem jöve még László, nem volt még atyja kezében</l>
					<l>A lobogó címer; de legott eljöttek az ifjak,</l>
					<l>Árbocot üdvözlék, s a lánykát nézni megálltak.</l>
					<l>És legelőbb eljött, s így monda bogárszemű Kődör:</l>
					<l>„Szép a hattyu, midőn távol honjának egéből</l>
					<l>Csendesen érkezvén idegen tó habjain ül le.</l>
					<l>Ott az özönt könnyű lebegése hasítja, s leszállnak</l>
					<l>Hold és csillag ezüst sugarakkal játszani hozzá.</l>
					<l>Oh Böngér fia, boldog vagy, szebb a te leánykád,</l>
					<l>S nem feketébb, mint a hattyúnak tollai, keble.</l>
					<l>Kár hogy könnyet ereszt; de te Árboc menj, letörölni</l>
					<l>A bús lány könnyét: forró az, elégeti arcát.”</l>
					<l>Erre felelt komoran Böngér fia, termetes Árboc:</l>
					<l>„Menj tova, jó Kődör, ne beszélj nekem ilyet: enyelgést</l>
					<l>Nem türök én soha is, mikor arra nem ösztönöz elmém.”</l>
					<l>S elmene az tüstént; de helyette csoportosan eljött</l>
					<l>A szilaj ifjúság, és volt, ki mosolygva imígy szól:</l>
					<l>„Oh Árboc, ha szeretsz, szedd rendbe rabodnak alakját.</l>
					<l>Nézd, hogyan elfordúl: arcát betakarja előttünk.</l>
					<l>Termete mily súgár, s mégis mily teljes, igéző!</l>
					<l>Hablebegés minden kis mozdúlatja. - Parancsold</l>
					<l>Szólani, bár minden szava tíz aranyomba kerüljön;</l>
					<l>Mondd, hogy nézzen rám, s szép íjamat itt hagyom érte.”</l>
					<l>Jött még egy, s a lányt megnézvén monda: „Bolond vagy,</l>
					<l>Hogy nem örülsz Árboc, hagyj bár kis időre pihenni</l>
					<l>Szög haja árnyaiban, fogadom, hogy többet örűlök,</l>
					<l>Mint ha ma száz tengert kirabolnék gyönge javából.”</l>
					<l>Harmadik is jött, és így szóla: „Ne mondjatok annyit:</l>
					<l>Én magam érdemlem, hogy szép szót mondjak előtte.</l>
					<l>Jól teve, hogy bé nem takará kis lábait a szűz:</l>
					<l>Olyak azok, mint a tajtékból fútt halom, és én</l>
					<l>Mily boldog lehetek, ha csak azt illetheti ajkam.</l>
					<l>Lába nyomát csak ugyan tőlem nem tiltja meg Árboc,</l>
					<l>Azt itt hagyja talán a porzó tiszta homokban;</l>
					<l>Én pedig egyszeriben paizsom lapjára kimetszem,</l>
					<l>Elviszem a földnek minden részére csatázva,</l>
					<l>S lányt keresek, kinek e lábnyomhoz lába hasonló.”</l>
					<l>Legbátrabb vala Dember, erős magzatja Cikának.</l>
					<l>Szőke fodorhajjal teljes két válla, piroslók</l>
					<l>Arcai, termete nagy s deli, pillantása hegyes tőr,</l>
					<l>Szíve sebes szélvész, s lobogó láng arra, mi szép s nagy.</l>
					<l>Ez beszökött, a lány arcát megnézte, s elámúlt,</l>
					<l>És mikor a szó visszakerűlt ajakára, imígy szólt:</l>
					<l>„Árboc! téged az ég megbüntet, hogy kiraboltad,</l>
					<l>Vagy maga e lánykád rablá szépségit az égtől,</l>
					<l>S most büntetve van itt. Asszony nem szülhete ilyet,</l>
					<l>Téj nem táplálá; hanem élt fenn illatözönnel.</l>
					<l>Elkerülék őt a szelek, és harmatba füröszté</l>
					<l>Arcait a hajnal, s mert arcai szebbek azénál:</l>
					<l>A hajnal csak azért lett szégyent vallva pirossá.</l>
					<l>Nézzed bár szemeit: mi van ottan földi? Az éjfél</l>
					<l>Legfeketébb foltját napnak közepébe ha tenném,</l>
					<l>Még az lenne talán szeme nyílt fényére hasonló.</l>
					<l>Oh Árboc, mondd, s a hajnalt leimádkozom érte,</l>
					<l>Elhozom a napot, és minden ragyogásit az égnek,</l>
					<l>S itt hagyom érte neked, mert ő maga szép nap előttem.”</l>
					<l>Igy szólt ő; de nehéz gondok s fájdalmak epeszték</l>
					<l>A szomorú lánykát; Árboc pedig álla közöttük</l>
					<l>Félig emelt karddal, s így szólt kifakadva boszúsan:</l>
					<l>„Vagytok-e még többen s mit akartok fecske beszédűk?</l>
					<l>Vagy vígságtokat én megháborgattam-e, hogy most</l>
					<l>Rajtam üt e sok nyelv, s fülemet nem hagyja nyugonni?</l>
					<l>Hagyjatok el, bizony itt az idő, hogy hagyjatok el már,</l>
					<l>És ki ezentúl is háborgat játszi szavakkal,</l>
					<l>Annak némavakon hasznosb lett volna születni;</l>
					<l>Mert én némává s vakká teszem őtet azonnal.”</l>
					<l>Ő így szóla, s haragja elől hátráltak az ifjak.</l>
					<l>Dember kardra csapott. Még ez végére sem érvén,</l>
					<l>Jött maga gőgös Ozúl, a lányt megnézte, s imígy szólt:</l>
					<l>„Hah! bizony ok nélkűl sátorban nem marad Árboc,</l>
					<l>Kincse van, őrzeni kell. Ifjú, halld, amit Ozul mond:</l>
					<l>Add nekem a lánykát, od’adom Zeje lányomat érte,</l>
					<l>Énekes, és ragyogó, mint legszebb csillag az égen,</l>
					<l>S harmatnál gyengébb, nem volt még férfikarok közt.</l>
					<l>És adok öt fiatal hadi mént, mind gyorsat, erőset:</l>
					<l>Nyergesek, és aranyos csótárral gazdagok, és bár</l>
					<l>Kérj még rá valamit, kész érte megadni vezéred.”</l>
					<l>Erre felelt szaporán Böngér fia, termetes Árboc:</l>
					<l>„Tisztelet, oh diadalmas Ozúl! és hála tenéked;</l>
					<l>Hogy Zeje lányoddal megkínálsz engem, utósót</l>
					<l>A harc hősi közűl; de bocsáss meg, nem szabadulhat</l>
					<l>Árboc ezen lánytól: hozzá van szíve lekötve.</l>
					<l>Amit ezentúl még mondasz, fejedelmi ajándék:</l>
					<l>Oh de habár paripád mind széltől volna foganva,</l>
					<l>S rá csillagos ég közepéből lenne kiszegve</l>
					<l>Legragyogóbb takaró, az mégsem kedves előttem</l>
					<l>E lányhoz képest. De ha gyáván küzdve találandsz,</l>
					<l>Vidd haza őt bízvást, és engem fogj be lovadnak.”</l>
					<l>Elvégzé Árboc, s így válaszol erre vezére:</l>
					<l>„Meg nem gyűlöllek, noha kissé büszke vagy Árboc!</l>
					<l>Elvárom harcod hírét; de ha gyáva vivó léssz,</l>
					<l>Rajtad ütök, s e lányt feleségűl birja lovászom.”</l>
					<l>„Nem, soha!” szólt Árboc, s megüté a kardot előtte,</l>
					<l>És iszonyú szemeit vérrel tarkázta haragja.</l>
					<l>Megfordúla Ozúl, s elmentek az ifjak utána.</l>
					<l>Igy mulatának ezek, mikoron már fölkele a nép,</l>
					<l>S Ernyei kürtétől hangzott széltében az ország.</l>
					<l>Fölrobbant Salamon csattogva királyi hadával,</l>
					<l>Jött az erős László, jött Géza, boszúsan eredtek</l>
					<l>A rohanó seregek pusztult szélére Biharnak.</l>
					<l>Árboc csillapodott, látván, hogy nincs ki boszontsa.</l>
					<l>Könnyü ruhát s tigrisbőrt tett paizsára, szelíden</l>
					<l>Eltörlé a lány könnyét, s odavitte leülni.</l>
					<l>Ő pedig ült kis lábaihoz, s biztatta szavával.</l>
					<l>Akkor megnyitván rózsás szűz ajkait a lány</l>
					<l>Szólt, s kedves hangját a lég is játszva emelte:</l>
					<l>„Bajnok! téged erős, de szelíd atya nemze, s öröm közt</l>
					<l>Bíboros alkonyban születél kegyes édes anyától:</l>
					<l>Nem bántasz magad, és mástól bántatni nem engedsz,</l>
					<l>Hogy jóságodnál rabságom kínja nyugodjék;</l>
					<l>Téged azért, mikor istenemet kérlelni borúlok,</l>
					<l>Szüntelenűl bizodalmas imádságomba csatollak,</l>
					<l>Hogy valamerre menendsz, érezzék fegyvered élét</l>
					<l>A csata vérmezején, s rettegjen jőni halálod.</l>
					<l>Csak soha erre ne jőj: inkább a kölykes oroszlánt</l>
					<l>Vagy dél sárkányát verd föl háborgani, mint a</l>
					<l>Hármas bércek urát, s termékeny Hunnia népét.</l>
					<l>Csattog az, és fölkelnek ezek, fölkelnek az ifjak,</l>
					<l>S a pártás szerető nem fél gondolni reájok.</l>
					<l>Nincsen erő, melyet meg nem győznének erővel,</l>
					<l>Nincs rohanás, melyet rohanással meg nem előznek.</l>
					<l>Csak maga a fejedelmi vitéz, a baltacsapással</l>
					<l>Rettenetes László, seregekkel mérkezik és győz.</l>
					<l>Oh Árboc, tudom én, hogy Ozulnak népe veszendő,</l>
					<l>És te talán meg is átkoznál, ha elérne halálod,</l>
					<l>Hogy, noha jól tudtam, nem szóltam semmi veszélyről.</l>
					<l>Mondom azért, jőj el, sőt fuss, amennyire futhatsz;</l>
					<l>Mert hacsak el nem nyel seregestűl Cserhalom, itt ér</l>
					<l>Benneteket s letipor Salamonnak szörnyü hatalma.</l>
					<l>Oh jer hát, kísérj el atyám teremébe: talán még</l>
					<l>Ott vár, ősz hajait szomorún tépdelve miattam.</l>
					<l>Jer, ha elébe megyünk, meglásd, fog sírva köszönni,</l>
					<l>Sírva köszönni neked, hogy lányát visszaszerezted.</l>
					<l>Váltságúl amit birhatsz, elhozni szabad lesz.</l>
					<l>Dúsan térsz haza, s majd ha lovad megbotlik az úton</l>
					<l>Nagy testhalmokban, s nehezen röppennek odább a</l>
					<l>Jól lakozott madarak, megdöbbensz, kérded az éjtől:</l>
					<l>Mely nép táboroz itt? és nem fog senki felelni,</l>
					<l>S ím meglátod Ozult, véres képére süt a hold:</l>
					<l>Akkor az ősz bajnok lányát tisztelve megáldod,</l>
					<l>És a nemzeti gyász mezejéről búsan odábbállsz.”</l>
					<l>Nem szereté a rab lánytól ezt hallani Árboc.</l>
					<l>Mégis visszanyomá lázadt lelkébe haragját,</l>
					<l>Fölkeresé a lányka szemét, így monda viszontag:</l>
					<l>„Mit mondasz nekem álmokat, oh szépséges Etelke?</l>
					<l>Nem tudod azt, hogy szó nem ijeszt el bajnokot? Ember</l>
					<l>Kell oda, s öldöklő fegyver; de te mily csapodár vagy,</l>
					<l>Hogy fenyegetsz? - A rózsa megint be akarna borulni</l>
					<l>S nem tud, mert kebelét melegíti az ifju verőfény,</l>
					<l>Harmat reng levelén, és a völgy hű szele ráfú:</l>
					<l>Mindinkább kiborúl azután, s bimbója mosolygóbb.</l>
					<l>Úgy te szeretnéd homlokodat fellegbe takarni,</l>
					<l>S az jobban kiderűl; örömest ráncokba kevernéd</l>
					<l>Barna szemöldökidet; de azonnal visszahuzódnak,</l>
					<l>Mint délszakra menő naptól a könnyű szivárvány.</l>
					<l>Bús, komoly is lennél; de mosolygó kellemek őrzik</l>
					<l>Arcaidat, s szebb vagy, mikor ezt elrejteni készűlsz.</l>
					<l>Halljad azért, és tudd, mire szánt el tégedet Árboc:</l>
					<l>Honnosaid minket nem fognak elérni, vidáman</l>
					<l>Ülnek azok hűs csarnok alatt hadi dalra figyelve.</l>
					<l>Sok borral társára köszönt, s nem tudja, hogy avval</l>
					<l>Issza halálpoharát; mert nincs már, akire gondolt.</l>
					<l>Mink azalatt tova száguldunk, s bár jőjenek aztán</l>
					<l>Hőseitek, vagdalhatják a visszasüvöltő</l>
					<l>Esti szelet, vagy az árnyékot, mely barna homályban</l>
					<l>Rengve fut, és hosszú rémmé nyujtózik előttök:</l>
					<l>Minket ugyan többé nem fognak lelni, s köszönjék,</l>
					<l>Hogy nyilaink által nyomorún nem halnak el ők is.</l>
					<l>Én pedig elviszlek tenger szigetébe keletre;</l>
					<l>Szózatosabb ott a csalogány, és berke virítóbb,</l>
					<l>Lengedezőbb a szél, szebben tündöklik az ég is,</l>
					<l>S kis csemetén nemesebb izlés almái pirulnak.</l>
					<l>Abba madár sem jő innen; fáradva zuhan le</l>
					<l>A sas is arra röpültében, s örvények elisszák</l>
					<l>Szárnyait: embernek bajos út, csak századik éri.</l>
					<l>S jőjön bár maga, kit nevezél, a baltacsapással</l>
					<l>Rettenetes László, s vele honnod ürüljön is, elvész,</l>
					<l>S tengeri szörnyetegek fiait táplálja hadával.</l>
					<l>Őt, mikor a fényes fegyverben látja leülni</l>
					<l>A mélység hala, rámozdul, s közelíti örömmel,</l>
					<l>Emberevő száját puha szép tetemére kinyitván.</l>
					<l>Csak te kesergesz tán, de haszontalan; ekkor erőmmel</l>
					<l>Nem birhat kényed: jobb hát kebelemre borulnod,</l>
					<l>És örömet hoznod fiatalságomra sziveddel.</l>
					<l>Boldogságomat én tőled nem foglalom ingyen,</l>
					<l>Amire vágyad ered, fogod azt birhatni kezemből,</l>
					<l>S kedveden áll, Árbocnak rabja, vagy asszonya lenni.”</l>
					<l>Így szólott ravaszúl, hogy Etelke felejtse hazáját,</l>
					<l>És egyedűl legyen ő kebelének gondja, szerelme.</l>
					<l>Balgatag! a síkon már megvillantak az ércek,</l>
					<l>Por kele, és lobogós daliák vágtattak előre.</l>
					<l>„Talpra vitéz!” hangzott szájából gőgös Ozulnak,</l>
					<l>„Talpra vitéz!” hangzott az egész Cserhalmon utána.</l>
					<l>És kele a kunság zörgő fegyverrel, üvöltve.</l>
					<l>Megrendűlt ekkor, s bámulva tekintgete Árboc.</l>
					<l>Mint kit aludtából földrázó dörrenet ébreszt,</l>
					<l>Úgy kele ő: elröppentek szép képzeletének</l>
					<l>Álmai, és gondok, más gondok mint az irígylett</l>
					<l>Szerelemé, szálltak habozó lelkére setéten.</l>
					<l>Jött fegyverneke, és paripát, dárdát hoza gyorsan.</l>
					<l>A fölijedt deli lányka legott elhagyta ülését;</l>
					<l>Nem rejté örömét, örömében könnye megindúlt.</l>
					<l>A siető Árboc sírását búnak itélé,</l>
					<l>Büszkén hordta fejét, s hadi indúlatja hevében</l>
					<l>Hagyva előbbi szelídségét nagy zordonan így szólt:</l>
					<l>„Sírhatsz, akiket ott megláttál, halni sietnek.</l>
					<l>Sírj; de utószor most, örömöd várjon be csatámról.”</l>
					<l>Igy szólván paripára szökelt, és rendbe vegyűle.</l>
					<l>Két részről riad a kürt és csendűlnek az ércek.</l>
					<l>Vad recsegésök után örvény szakad a levegőben,</l>
					<l>S összeveszett hangok zavarékit hordja visítva.</l>
					<l>Fennvillámlik Ozul, haragos pej mén fut alatta.</l>
					<l>Sorra megy ő, hadakat rendel, fölkelti az átkon</l>
					<l>Szendergő haragot, s az ölés vad gondjait: egyben</l>
					<l>Megnémúl az öröm. Cserhalmon rengve, csörögve</l>
					<l>Vaskoszorú villog hadijesztő férfi kezekben.</l>
					<l>Csak maga gyenge virág az emésztő körben Etelke.</l>
					<l>Kétes öröm s bú-fogta remény változnak eszében.</l>
					<l>Nem láthat le, kemény hadi férfiak állnak előtte.</l>
					<l>Térdre borúl, és kéri kegyét a mennyek urának.</l>
					<l>Vesszen-e? Hasztalanúl menjen kérelme szivéből,</l>
					<l>S szűz tetemét a harc iszonyú katonái tiporják?</l>
					<l>Meghallgassátok gyötrelmiben, oh egek, őtet,</l>
					<l>Honját kéri, ti adtátok, ne ragadja el ember.</l>
					<l>Hah! de mi csattog alatt! mely nép rohanása közelget?</l>
					<l>Vassá váltak az emberek, a sok dárda Bakonnyá,</l>
					<l>És nem ló, röpülő sárkány viszi rémesen őket.</l>
					<l>Mintha velök hoznák az egész nagy földet, utánok</l>
					<l>Mozdúl az, s panaszos porait fölhajtja az égre.</l>
					<l>Itt vannak, ritkulva leszáll a porköd: erősebb</l>
					<l>Férfiak a vasnál, és a sok dárda Bakonynál</l>
					<l>Szörnyebben villannak elő; habosan megy alattok</l>
					<l>A délceg hadi mén, üdvözli nyerítve az ormon</l>
					<l>Állókat, s meredő füleit hegyesíti reájok.</l>
					<l>Nézzétek, kit föd legelől kapcsoltan arannyal</l>
					<l>Szép párduckacagány? ki lobogtat kolcsagot ékes</l>
					<l>Nyusztkalpagja fölött ragyogó nagy gyöngybe szegezve?</l>
					<l>Sasszemeit bátran veti kész seregére Ozulnak.</l>
					<l>Ifjú még, a férfiuság nem gyáva mohával</l>
					<l>Most barnúl, arcán szépséggel páros erőnek</l>
					<l>Dísze virít, de szivét máris nagy gondok emelvén,</l>
					<l>Méltósággal jár, s forog a seregeknek előtte.</l>
					<l>Ő! s ki lehetne egyéb a hármas bércek uránál?</l>
					<l>Ő az! sárga lovát meghajtva hatalmasan űli,</l>
					<l>S az büszkén szedi szárait, és alig éri meg a port.</l>
					<l>Alföldön született széllánggal vemhes anyától</l>
					<l>És versent futa puszta mezőn a könnyü szelekkel.</l>
					<l>Most viadalra szokott, s vas-zablát hordoza száján.</l>
					<l>Barna tömött felhőn az egekhez tudna rohanni,</l>
					<l>Oly sebes és könnyű: Salamon még akkor is ülné;</l>
					<l>Mert nincs nagyratörő lelkének semmi határa.</l>
					<l>Nem tova, s csak kissé hátrább ősz Ernyei nyargal.</l>
					<l>Ernyei, kit késő fiak is tisztelve neveznek.</l>
					<l>Kész bajnok, de rokon karok ellen sírva csatázó,</l>
					<l>Bús atya, honja egyes sergének mégis örűlő,</l>
					<l>Most jól bízva halad mellette királyi urának.</l>
					<l>Bölcs és tisztes öreg mellett szép látni az ifjat.</l>
					<l>Hajh! csak ez a hévtől inkább ne fogadna tanácsot</l>
					<l>És gonosz embertől, Mogyoród nem nyelne rokon vért,</l>
					<l>S csontokon ült szellő gyászt nem hordozna határin!</l>
					<l>Vagy hova tévedtem? Hallgass el, bánatos érzés!</l>
					<l>Győzni tanult hadakat látok száguldani: látom</l>
					<l>Veszprém s Tolna merész hadait, Zala népe virágát;</l>
					<l>A Duna mellékét látom fölkelni; Fejérvár,</l>
					<l>Honni királyokkal még akkor büszke Fehérvár</l>
					<l>Gyermekeit magasan rengő dárdákkal. Utánok</l>
					<l>Nyitraiak jőnek. Komolyan megy előre vezérök:</l>
					<l>Nem ragyogó maga, fegyvereit láttatja ragyogni,</l>
					<l>S mennyei végzéshez mérvén a földi hatalmat,</l>
					<l>Elszántan, de okos gonddal viszi harcra vitézit.</l>
					<l>Tiszteld őt magyar, és neve mondására hajolj meg:</l>
					<l>Géza ez, a győztös Bélának idősb fia, jámbor</l>
					<l>És örömest vesztő, csak kárán nemzete nyerjen.</l>
					<l>Most a dúlt Bihar és véres Tisza népei jőnek</l>
					<l>Réz buzogányokkal; mentéik hátra lebegve</l>
					<l>Úsznak az alszélben; szemeikben néma boszú ég,</l>
					<l>A cserhalmiakat kicsapó szikrája keresvén.</l>
					<l>Mért rebeg a szózat Lászlót is közbenevezni?</l>
					<l>László, a fejedelmi vitéz, amaz isteni férfi,</l>
					<l>Aki kemény erdélyi pejét ugratja közöttük?</l>
					<l>Nem föld ád neki lelkesedést: szűz tiszta szivében</l>
					<l>Él az erős isten, s a nemzeti ritka dicsőség.</l>
					<l>E kettő viszi csendes időn, s intézi csatáin.</l>
					<l>Nem villám vagy szélrohanás viadalba menése;</l>
					<l>Oly az, mint, ha leszállana, lenne az égnek uráé,</l>
					<l>S emberi fegyverrel ha csatázna gonosz fiak ellen.</l>
					<l>Arcán lelkének teljes nagysága ragyog, s még</l>
					<l>Hódítóbb ez erős ifjúság kellemi által.</l>
					<l>Termete nem látszik romlandóságra teremtve:</l>
					<l>Szép, magas, és izmos; vállán két bojtos oroszlán</l>
					<l>Bőre terűl, széles mellén egymásba harapva</l>
					<l>Vastag aranyszájjal; paizsán Pomeránia hőse</l>
					<l>Látszik tört fejjel lehanyatlani Béla kezétől.</l>
					<l>Béla hatalmasan áll fölemelt dárdával előtte,</l>
					<l>Érte sohajt, rá vár a gyenge királyi leányka,</l>
					<l>S már-már nyujtja kezét, koszorúját nyujtja kezében.</l>
					<l>Kalpagját hamuszín lobogó árnyéka takarja;</l>
					<l>Rojtos két saruján súlyos sarkantyuja fénylik,</l>
					<l>Jobbjában villog, s perdűl a szörnyü szekerce.</l>
					<l>Nézi Ozul, bámúl a nép, elhűlten, ijedve</l>
					<l>Kérdezik a halmon: „ki az a hadi férfi közöttük,</l>
					<l>Nagy s izmos vállal magasabb a többi seregnél?”</l>
					<l>Mint mikor a vizek istene kél, nagy melle kilátszik,</l>
					<l>És elnéz hullámi fölött: László is azonkép</l>
					<l>Vállastúl magasan látszott a többi seregből,</l>
					<l>És ha körűlhordozta szemét, elláta fölöttük.</l>
					<l>Három erős apród jött sok fegyverrel utána,</l>
					<l>Íját hozta egyik s nyilait puzdrába szorítva.</l>
					<l>A másik buzogányt, s rohanó kopjákat. Utánok</l>
					<l>Jött, s egyedűl a nagy dárdát hordozta Kelendi.</l>
					<l>Szálfa előbb, hegyen állt bokros szép fejjel az égnek,</l>
					<l>Ágai közt madarak fészkeltek: most oda fénylő</l>
					<l>Gyilkos acélhegy van faragott végére szorítva.</l>
					<l>Két kézzel bajosan, s csak alig forgatja Kelendi:</l>
					<l>Béla dicső fia azt félkézzel emelgeti könnyen.</l>
					<l>Régi hazánk fia ő: unokák! örvendjetek immár</l>
					<l>Hallani a harcot, melyet László keze harcolt.</l>
					<l>Összemegy a három vezető, komorodva megállnak</l>
					<l>A rohanó seregek. Nem máskép csendesedik le</l>
					<l>Tengeri partok közt a zajt még rejtegető víz:</l>
					<l>Csillám fut tetején; de belűl a nagy hevet érzik,</l>
					<l>És iszapos gyöngyös fenekére lebuknak az úszók;</l>
					<l>A bölcs kormányzó csillámát messze kerűli,</l>
					<l>S könnyü vitorlákkal siet a vészetlen öbölbe.</l>
					<l>És ím zaj támad, feketén fordulnak alulról</l>
					<l>A vad hullámok, hegyet, örvényt hányva setéten</l>
					<l>Tátogat a tenger, fölhíja üvöltve szakállos</l>
					<l>Gyermekeit, s iszonyú rohanással harcol az égre.</l>
					<l>Nem nyughatnak alúl, fejöket rettegve ütik föl</l>
					<l>Tört tajtéka közűl a mélység szörnyü lakói:</l>
					<l>Barnúl akkor az ég, s a napfény elfut előlök.</l>
					<l>Úgy nyugovának ezek; de vitéz képeikre kiültek</l>
					<l>A rejtett haragok, s az ölő hatalomnak alakja.</l>
					<l>Jel fuvaték, s egyszerre kitört a gyilkos erőszak.</l>
					<l>Félig alájöve gőgös Ozul, s már záporözönként</l>
					<l>Csengve röpült a nyíl két harcos népnek ivéből</l>
					<l>S a szabados köztért sűrű árnyéka borítá.</l>
					<l>Rettentő; de nem ártó harc: fáradva leestek</l>
					<l>Porzó lábak előtt a vesszők, csak maga László</l>
					<l>Külde ölő nyilat a nagy idegről gőgös Ozulra.</l>
					<l>Elment az, s csillogva csapott paripája szügyébe.</l>
					<l>A megszökkent ló nyöszörögve rogyott le Ozullal,</l>
					<l>S az csak alig tartotta magát, hogy völgybe ne hulljon</l>
					<l>Messze vetett heggyel dárdáját földbe szegezvén.</l>
					<l>Látták, s rémülten sietének elébe vitézi.</l>
					<l>Unta ez ütközetet Salamon, s „a hegyre” kiálta.</l>
					<l>„Most ide, aki vitéz, a hegyre kövesse királyát.”</l>
					<l>És ki ne menne? „Temessük el azt, riadoznak az ifjak,</l>
					<l>Aki velünk nem jő” s mennek vetekedve nyomában.</l>
					<l>Ernyei szól egyedűl: „Ne siessünk veszni, királyom,</l>
					<l>Van laposabb út is, meredek nagyon a hegy előttünk.”</l>
					<l>„Gyáváknak meredek, nem az a nagy bércek urának.”</l>
					<l>Igy szól, s egyszersmind nagyot ugrat könnyü lovával</l>
					<l>A tüzes ifju király, alig ér vele népe; de mostan</l>
					<l>A kunság ordítva lecsap. Száz kopja röpül le;</l>
					<l>A megütött paizsok nagyokat döbbenve repednek;</l>
					<l>Megrendűl Salamon nyergében, hullnak az ifjak.</l>
					<l>Hasztalan, ő el nem csügged, folytatja vivását.</l>
					<l>Kardra kerűl a harc, s ím a magyar ifju királynak</l>
					<l>Kardvasa villámlik legelől. Sok futna előle,</l>
					<l>Meg nem fordulhat: leesik csikorogva sebében,</l>
					<l>S hengeredő tört teste lovak lábában akad meg.</l>
					<l>Most közelít Árboc, szerelem s harag űzi csatára.</l>
					<l>Súlyos karjától leesik Bere, Szondi: lovastúl</l>
					<l>Megdől az, s csak alig lesz ment a szörnyü haláltól:</l>
					<l>Társai fogják föl sürüen csapatozva nyomában.</l>
					<l>Már Salamonra vivé dárdáját Árboc; ijedve</l>
					<l>Zúgtanak a távollévők: ősz Ernyei gyorsan</l>
					<l>Ott terem, és az ütő dárdát elcsapja szivéről.</l>
					<l>Most gyalog indulnak fel többnyire: gyilkos acéllal</l>
					<l>Fordul meg Salamon, bántóját szerte keresvén.</l>
					<l>Ernyeivel küzd az, s elvágott dárdanyelével</l>
					<l>Visszacsap a nemes ősz bajnok képére boszúsan.</l>
					<l>Arra rohan maga is, vele fölrándulnak az ifjak</l>
					<l>S elleneit víják: a kun vaskarja nem enged,</l>
					<l>S hosszu lesz a rövid út a nagy meredekre vivóknak.</l>
					<l>Géza tovább lekerűl népét kímélni ohajtván.</l>
					<l>Hosszu de biztos utat választ a hegyre: vasazva</l>
					<l>Megy négy szegletben roppant dandára, s tömötten.</l>
					<l>Nincs akadály, melyet meg nem nyomhatna. Előttök</l>
					<l>Bátor Opos száguld, s csak alig zabolázza haragját.</l>
					<l>Menne, rohanna, röpülne, de nem hagyhatja vezérét.</l>
					<l>Messze kerűld idegen föld gyermeke, messze kerűld őt!</l>
					<l>Irgalmatlan erővel jár a harci veszélyben,</l>
					<l>S még kezeit soha ellenség nem hagyta el élve.</l>
					<l>Gyors vágtatva jön egy csapat a dandárra: erősen,</l>
					<l>Bár lassan, megnyomja, s halad bölcs Géza közöttök.</l>
					<l>Bátor Opost már a megölöttek vére borítja.</l>
					<l>László közre marad, s így haddal szerte körűl van</l>
					<l>Véve Ozul. Hármas ropogással csattanik össze</l>
					<l>Két heves ellenség. Iszonyú torkokkal üvöltöz</l>
					<l>A győztös harag, és nyomorultan jajgat az inség,</l>
					<l>Cseng, törik a fegyver, döbög a pajzs, harsog az érckürt,</l>
					<l>S a levegő nem elég a sok hadi hangot emelni.</l>
					<l>Gyilkos népek alatt nyög Cserhalom, oldala síkján</l>
					<l>Vas lábú paripák dúlnak: port verne, de vérrel</l>
					<l>Páros az, és letapadva borúl a gyenge füvekre.</l>
					<l>Villámként fut s csattog Ozúl a rengeteg ormon.</l>
					<l>Nincs helye, száz helyen is lecsap a seregekre gyakorta.</l>
					<l>Majd itt, majd meg amott tündöklik fegyvere: vissza</l>
					<l>Verdesi a közelítőket, s biztatja vitézit.</l>
					<l>Mint mikor a nádas tetejét szél űzi, zavarja,</l>
					<l>Úgy kevereg s mozog a kelevéz s kard: ő buzogánnyal</l>
					<l>Döngeti elleneit, s valamerre megy, a zaj, erőszak</l>
					<l>Ővele jár: ott a rontó csata mérge. Miatta</l>
					<l>Csak lassan kelhet Salamon. Még messze hegy alján</l>
					<l>Harcol Géza; de László jő veszedelmes erővel,</l>
					<l>S a lecsapó katonák nem győzik elállani utját.</l>
					<l>Jő legelőbb egy könnyü csapat. Kopjázva vet ellent</l>
					<l>Bajnokival László, azok egymást érve lehullnak</l>
					<l>Kopjavetési miatt; de vadan jő Cserge vezérök,</l>
					<l>Mint hegyi szálfa, magas lobogóval messze kitetszvén.</l>
					<l>Kétszer vet Lászlóra gerelyt, harmadszor eléri</l>
					<l>S rettenetest hangzik Lászlónak pajzsa; de vissza</l>
					<l>Rántja ez a kopját, s rohanón Csergére hajítja.</l>
					<l>Cserge bukik vesztére: saját vasa száll be ropogva</l>
					<l>Homloka nagy csontján, s ő félrezuhanva lefordul:</l>
					<l>Fut lova, és az üres nyerget szomorún viszi hátán.</l>
					<l>Béla dicső fia megy tova, s már öldökli, zavarja</l>
					<l>A másik csapatot. Katonái zajongva nyomulnak</l>
					<l>Dúló bárdja után, s a kunság elfogy előttök.</l>
					<l>S ím más hadnagy jő feketés vaslapba ruházva,</l>
					<l>A csendes Kobut, és Lászlóra szökelteti ménét.</l>
					<l>Régi vitéz lassú ártalmat hordoz eszében,</l>
					<l>S nem kis erőt agg karjaiban. Rémítve csörömpöl</l>
					<l>A páncél testén; László paripája megugrik,</l>
					<l>S már Kobut a kelevézt derekához méri hegyével.</l>
					<l>El sem véti; de Lászlónak peje ujra megugrik,</l>
					<l>S elrohan a kelevéz üresen. Nem késik, azonnal</l>
					<l>Megfordul Kobut, és tova tér Lászlónak előle.</l>
					<l>Most meghajtja lovát László, s a szörnyü szekerce</l>
					<l>Fölkel ölő vágásra; Kobut nincs itt, hogy elérje.</l>
					<l>Távolról rohan ő sarkantyút adva lovának,</l>
					<l>S a kelevézt magasan László arcára feszíti.</l>
					<l>Mindent félrevet ez, kinyitott baljába szorítja</l>
					<l>A vékony kelevézt, s Kobutot vele húzza magához.</l>
					<l>Akkor jobbjával leesik nagy bárdja Kobutra,</l>
					<l>S amint megszegi vassisakát, nagy része kicsorbúl,</l>
					<l>És lereped. Kobut elszédűl, s a másod ütésre</l>
					<l>Megcsörrenve ledűl, s ősz fürtei vérbe borulnak.</l>
					<l>Béla dicső fia megnézé, s így monda: „Merészen</l>
					<l>Harcola bajnokiért az öreg, s tetemökre borult le.</l>
					<l>Meg ne tiporjátok ti Biharnak gyermeki őtet.</l>
					<l>Nem harcol többé, temetését várja porában.”</l>
					<l>Igy szólt, s elkerülék az elejtett testet az ifjak.</l>
					<l>Ő pedig a repedett bárdot levetette, s Kelendi</l>
					<l>Jött a nagy dárdával elő. A harmadik osztályt</l>
					<l>Kergeti már László. Dárdáját félve kerűlik</l>
					<l>A kunok, és mással keverednek harcba körűle.</l>
					<l>S ismét jő egy hadnagy, erős magzatja Cikának,</l>
					<l>A rohanó Dember; de nem ellene, népe felé csap,</l>
					<l>És Bihar ifjai közt száguldoz véres acéllal.</l>
					<l>Ellene megy László oldalt fordítva futását.</l>
					<l>Hallja zaját Dember s nem fordúl vissza, tovább megy</l>
					<l>Mint a vízszakadás, a völgyi vitézeket űzvén.</l>
					<l>Nem retteg dúló csapatok közepébe rohanni,</l>
					<l>Csak maga rettenetes László, őt futja, kerűli,</l>
					<l>És dárdája elől bátor katonáin utat tör.</l>
					<l>Hasztalan! ott terem ez. Haloványság űli az ifju</l>
					<l>Arcait, és most éltében legelőször ijed meg.</l>
					<l>Megfordúl; de remeg sastoll lobogója fejével.</l>
					<l>Rettentőn közelít dárdás László is azonban,</l>
					<l>A rezzent levegőt zúgó rohanása hasítván.</l>
					<l>Mind Demberre kiált a kún, s ő rendbe szedődvén</l>
					<l>Helyt áll, régi dagályával fölkelti haragját,</l>
					<l>S a hosszú kelevézt szúrásra feszíti; de László</l>
					<l>A szúró kelevézt ügyesen föltartja paizzsal,</l>
					<l>S egyszersmind suhogó dárdáját szörnyen emelvén</l>
					<l>A nyakszirten ütött Dembert megsujtja: lovastúl</l>
					<l>Eldűl a nyomorult, a völgybe hat ölnyire bukván.</l>
					<l>A nagy erőszaktól Lászlóval tántorog a ló,</l>
					<l>És lerogy összeszorúlt páráját nyögve kifúván.</l>
					<l>Szép, míg déli tetőn áll a fiatal fa, verőfény</l>
					<l>Járja fejét, lombjának zúgva hizelkedik a szél,</l>
					<l>S gyenge virágok bujnak elő hűtözni tövénél</l>
					<l>Harmatos árnyékban; de hamar jő ellene szélvész,</l>
					<l>S forgó harcaival csikorogva kirántja tövéből.</l>
					<l>Akkor napfénytől elhalnak az ifju virágok,</l>
					<l>S hervadt lombjai közt szomorúan hallgat az alszél.</l>
					<l>Szép s ragyogó voltál Dember te is a magas ormon.</l>
					<l>Most az erősebbnek nagy sujtására ledőlvén</l>
					<l>Éktelenűl nyomod a földet, hova rablani jöttél,</l>
					<l>S majd beköszöntenek a véres por férgei hozzád.</l>
					<l>Új paripára szökik László, ijedezve kerűlik</l>
					<l>Rettentővé lett karját a vert hadak. Ortos</l>
					<l>A negyedik hadnagy, jövetét nem merve bevárni</l>
					<l>Megszalad. Oktalan! a dárdát nem tudja kerülni:</l>
					<l>Az derekába merűl, s gonosz élét elnyeli gyomra.</l>
					<l>Még ki van, aki merész karját Lászlóra kinyujtsa?</l>
					<l>Hol vagytok, kiket a delelő nap láta örülni,</l>
					<l>És elbujt rablástok elől? Hova lettetek ádáz</l>
					<l>Bajnokok? a hírért ki csatáz meg Béla fiával?</l>
					<l>Nincsenek! a szaladás legutósó gyáva reményök.</l>
					<l>Még maga harcol Ozul, s László katonái elesnek</l>
					<l>Karja miatt. Elesik szeme fényit vesztve Zavartag</l>
					<l>És Kaba, és az erős Kurzánnak erős fia Dombi.</l>
					<l>Jött Kalló, sebes örvényként forgatta kezében</l>
					<l>A láncos buzogányt, s az messze röpülve halálos</l>
					<l>Gombjával szaladók hátát döngetve bezuzta.</l>
					<l>Most meglátta Ozult, s csörgő láncára eresztvén</l>
					<l>A sujtó buzogányt iszonyún jártatta fejénél.</l>
					<l>Ezt is Ozúl, az ütést kikerülvén könnyü bukással,</l>
					<l>Mellben vágta, s szivét ketté osztotta. Legottan</l>
					<l>Ingadozott Kalló, s buzogánya magára csapódván</l>
					<l>Láncával betekerte nyakát. Rávága Ozúl még,</l>
					<l>S az lezuhant. Érted hala meg, szent földe hazámnak</l>
					<l>És el nem jajdúlt, fenyegetve borúla porodba.</l>
					<l>Látták a szaladók, s ordítva siettek Ozulhoz,</l>
					<l>Ő haragos szemeit forgatván harsoga rájok:</l>
					<l>„Im gátot vetek a holtakból, még hova futtok?</l>
					<l>Élni talán? Ide hát! még itt élet van előttem.</l>
					<l>Elvész, aki szalad: szaladását éri halála.”</l>
					<l>Monda s erősített lélekkel vitte vitézit.</l>
					<l>Új harc támada most. Elbúsúlt lelkek ijeszték</l>
					<l>A győzők erejét. Valamint mély poklos üregben</l>
					<l>Hol szilajúl sívó ördögfiak üldözik egymást,</l>
					<l>Oly vala itt a zaj viadalmi körében Ozulnak.</l>
					<l>Látta, de nem kerülé ezt a fejedelmi levente.</l>
					<l>Kardot rántva csapott közepébe s kiáltoza fennyen:</l>
					<l>„Jer neki, büszke vezér, vagy szívedet add meg előttünk.”</l>
					<l>S íme egész seregek mérgét hordozva szivében</l>
					<l>Eljöve gőgös Ozul. Mint pusztai borzas oroszlán</l>
					<l>Megrohaná Lászlót, s paizsát elverte kezében.</l>
					<l>Visszacsapott ez, s most vasaik veszedelmes erővel</l>
					<l>Összetalálkozván a léget messze betölték</l>
					<l>Rémítő csengésökkel. Borzadva remegtek</l>
					<l>A lobogók, s fejeikre halál árnyéka setétűlt.</l>
					<l>És ha mikor Lászlót megszédíthette halandó,</l>
					<l>Most vala az. Diadalra szokott vágása Ozulnak</l>
					<l>Bal vállába hatott, s vérét mellére kiontá.</l>
					<l>Már László keze is vágásra szegűle, de látta</l>
					<l>S elkerülé Ozul a villámló kardot azonnal</l>
					<l>Félrébb szöktetvén, és új rohanásra irányzott.</l>
					<l>Nem várá emez, ellene ment és monda: „Ne örvendj</l>
					<l>Véremen, ellenség, fejedet viszem érte hazámnak.”</l>
					<l>Igy szólt s egyszersmind megelőzve csapásit Ozulnak</l>
					<l>Hármas erőszakkal leütött nagy barna fejére.</l>
					<l>Szélvész markában kard nem sujthatna nagyobbat:</l>
					<l>Ketté vágta fejét, s mellcsontját érte hegyével.</l>
					<l>A hasadott fejjel leesett nagy teste Ozulnak,</l>
					<l>S melyen büszkén járt, lett a rút porral egyenlő.</l>
					<l>Nézték, s nem láták többé katonái csatáját,</l>
					<l>S teste körűl keserű szívvel harcolva elestek.</l>
					<l>Cserhalom a meredek helyen is már meg vala víva,</l>
					<l>A vérben fürdött Salamon fölütött az oromra,</l>
					<l>Elfoglalt ragyogó zászlót lobogatva kezében.</l>
					<l>Már csak tetteiből vélnéd országok urának:</l>
					<l>Mindene tépve vagyon, tetemén nincs semmi királyi.</l>
					<l>Itt is megszalad a kunság, más részen előttök</l>
					<l>Áll a széledező dandárral Géza, s Oposnak</l>
					<l>Életvesztegető buzogánya kopog le fejökre.</l>
					<l>Merre, hová? nincs út, menedék nincs, gyász van előttök,</l>
					<l>Gyász nyomaikban: dőlt feleiknek szörnyü halála.</l>
					<l>Árboc is, a szomorú csatazaj zendűlve fülében,</l>
					<l>Megfuta Ernyeitől, s rabját fölkapta ölébe.</l>
					<l>Vaddá lett veszedelmében, nem hallgata szóra</l>
					<l>S nem vala mint ezelőtt szerelemmel képe mosolygó;</l>
					<l>Féltés ült azon, és vesztő borulása szivének.</l>
					<l>A lány esdeklő szemeit most senki sem érté,</l>
					<l>Tajtékzó paripán lebegett reszketve sikoltva,</l>
					<l>Vad szél hordta haját, vad szél hordozta ruháit,</l>
					<l>S a bajnok vas karja feküdt bús keble verésin.</l>
					<l>Fenn vala már László, s vállát bekötözni leszállott.</l>
					<l>Most hogy előtte rohant a lány gyötrelmivel Árboc,</l>
					<l>Rá iszonyú szemeket vetvén végezte kötését,</l>
					<l>S lóra kapott. Hangos dobogását messze kihallá</l>
					<l>A szaladó Árboc. „Haj! hát elvesztlek Etelke,</l>
					<l>És az írígy végzés téged sem hágy meg ölemnek?</l>
					<l>Vesszek el inkább, és te is akkor vessz el előttem.”</l>
					<l>Igy szól, s visszatekint, s fél dárdavetésnyire látja</l>
					<l>Gáttalan űzőjét villogva nyomába rohanni.</l>
					<l>Még egyszer meghajtja lovát, s keseredve szorítván</l>
					<l>A lányt melléhez legutósó harca elől fut.</l>
					<l>Mindinkább közelít a zaj. Már méri fejéhez</l>
					<l>A kardot László. Még jókor visszacsap Árboc,</l>
					<l>És a gyilkos ütést vasa elhárítja fejéről.</l>
					<l>Ekkor tágúlást lelvén a lányka, öléből</l>
					<l>Földre szökik szaporán. S most Árboc szembekerűlve</l>
					<l>Harcol oroszlánként, melynek fölverte tanyáját</l>
					<l>A környéki vadász. Jó fegyvere mint az ölő láng</l>
					<l>Villog markában s Lászlónak melle felé jár.</l>
					<l>S mintha tanyát ottan kívánna felütni örökre,</l>
					<l>Mind csak azon fárad; mélysége kecsegteti, abba</l>
					<l>Vágy belahatni s szivét onnan kicsikarni vasával,</l>
					<l>A szivet, a lánynak, mint vélte, ha veszne, jutandót.</l>
					<l>Harca dühösb vala mint ártó. Vas várra csatázott,</l>
					<l>Mely iszonyú csengésekkel felel a sok ütésnek.</l>
					<l>Nem hever a legerősb daliának jobbja is addíg;</l>
					<l>Dúlja, emészti az őt és megfárasztja sebekkel,</l>
					<l>Hogy végtére betört házként nyergére leroskad</l>
					<l>S tündér vágyaiból a halál veszi által az omlót.</l>
					<l>Csak maga állt már a győző s harc-nyomta lováról</l>
					<l>A vérsíkra leszállt. A lányka elébe borúla,</l>
					<l>És köszönő ajakát az örömnek hangja futá el.</l>
					<l>László a remegőt kegyesen fölemelte magához.</l>
					<l>Az kipihent karján, s a holt Árbocra tekintvén</l>
					<l>Megszáná esetét, s így szólt jó lelke hevéből:</l>
					<l>„Oh ha szabad még kérni nekem, hálával adósnak,</l>
					<l>Hagyd nekem e holtat: gondom van hűlt tetemére.</l>
					<l>Nem volt ő zordon, szerelem szép szózatival jött</l>
					<l>Lábamhoz, s mikor úr lehetett kényére, rabom volt.</l>
					<l>Tán vétkes s büntetni való, hogy rablani eljött;</l>
					<l>Ámde kiszenvede már: én őt kis csörge patakhoz</l>
					<l>Eltemetem s lobogós dárdát tűzök le porához.</l>
					<l>Fölszedem a kikelet rózsáit, a parti virágok</l>
					<l>Bokraival sirjára teszem. Hervadjanak ott el,</l>
					<l>Mint ő is szomorún elhervada ifju korában.”</l>
					<l>Megfogadá a fejedelem, s enyelegve imígy szólt:</l>
					<l>„Hát a győzőnek mi jutalmat szána Etelke?</l>
					<l>Nem fog-e Cserhalom neki is szentelni virágot,</l>
					<l>Mely hervadjon bár, más szebb kelhet ki porából?”</l>
					<l>Szebb vala ő, mint tudta, s szivet csábíta szavával.</l>
					<l>Megnézé a lányka, szemét lesütötte ijedve.</l>
					<l>Visszaesett a szó ajakán, a gondolat elhalt</l>
					<l>Lelkében, s piruló arcát égette szemérem.</l>
					<l>És mikoron mégis felelését várta mosolygva</l>
					<l>A diadalmas hős, rebegő lágy hangon imígy szólt:</l>
					<l>„Fejedelem! csak holtaknak kell adni halotti</l>
					<l>Tiszteletet, s gyászos koszorút a hervatag ágból.</l>
					<l>Élő háladatos szívvel tiszteljük az élőt,</l>
					<l>S a győző neve kedves hang: leborúlva nevezzük.”</l>
					<l>Látta pirúlását László, s nem enyelge továbbá.</l>
					<l>Mint a tiszta harang kedves csengései, gyöngén</l>
					<l>Hangzott a rebegő lánynak szózatja fülében</l>
					<l>És lelkébe hatott; de az érzés könnyü hatalmát</l>
					<l>A nagy gondolatok kiveték tusakodva eszéből;</l>
					<l>Mégis szép szemeit nem merte bevárni szemével;</l>
					<l>Harc-koszorúzta fejét a szűnő zajra fölütvén</l>
					<l>Szerte körűlnézett, de futókat nem mene űzni.</l>
					<l>Néma szelídséggel vezeté atyjához Etelkét,</l>
					<l>És az öreg harcos karjába fogadta leányát</l>
					<l>Elvetvén gondját, mellyel volt nyomva, szivéről,</l>
					<l>S így szólt elboruló szemeit magas égnek emelvén:</l>
					<l>„Mért mondott nyelvem panaszos szót ellened oh ég!</l>
					<l>Nem büntetsz te, megáldottál bánattal, örömmel,</l>
					<l>S most a bánat után tisztább örömekre derűlök.</l>
					<l>Oh már nem lesz üres vénségem, mert velem vagy,</l>
					<l>És a puszta lakot szavaid lágy hangja betölti.”</l>
					<l>Igy minden részről az örömnek napja beállott.</l>
					<l>Elragadott fiak és hölgyek rokonaikra borulván</l>
					<l>Gazdag örömkönnyek folyták a bajnokok arcát.</l>
					<l>Nincsen már csata. Rémítő hűs csendben alusznak</l>
					<l>A rohanó daliák. Szél nem mozgatja meg őket.</l>
					<l>És most néma dicsőséggel lépdezve közöttük</l>
					<l>Összejön a három győző. Bámulva tekintik</l>
					<l>Egymást, mint kiket a villongás messze szakasztott.</l>
					<l>Hosszú pálya, halál pályája terűle közöttök,</l>
					<l>És iszonyú jeleket vágott a harc keze rajtok.</l>
					<l>Összejövének most, s népestűl térdre borulván</l>
					<l>Hálát zengettek diadalmas ajakkal az úrnak.</l>
					<l>Ők kiket annyi halál meg nem fáraszthata, kikkel</l>
					<l>Nem birt a hadi vész, az idő mélyébe merültek,</l>
					<l>S hamvaikat már a szellő sem lelheti többé.</l>
					<l>Még maga áll a hegy, tetején sok század után is</l>
					<l>Véren nőtt fűvel koszorúzva uralkodik a hír.</l>
					<l>Vajha, midőn odatér honnunk fia, el ne felejtse</l>
					<l>Őseit, és szabadabb lélekkel zengje utánunk:</l>
					<l>Cserhalom, a te tetőd diadalmak büszke tetője!</l>
				</lg>
				<p>1825. április-május</p>
			</div>
		</body>
	</text>
</TEI>