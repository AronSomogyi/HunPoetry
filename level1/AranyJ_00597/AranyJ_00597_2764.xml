<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="AranyJ_00597_2764" xml:lang="hu" xmlns="http://www.tei-c.org/ns/1.0">
	<teiHeader>
		<fileDesc>
			<titleStmt>
				<title type="main">CSABA TRILÓGIA [1]</title>
				<author>
					<persName>
						<surname>Arany</surname>
						<forename>János</forename>
					</persName>
					<date from="1817" to="1882">1817-1882</date>
					<idno type="VIAF">95251869</idno>
				</author>
				<respStmt>
					<resp>ELTE Verskorpusz conversion</resp>
					<persName>
						<surname>Palkó</surname>
						<forename>Gábor</forename>
						<ref target="https://viaf.org/viaf/65989506"/>
					</persName>
					<persName>
						<surname>Horváth</surname>
						<forename>Péter</forename>
					</persName>
					<persName>
						<surname>Vida</surname>
						<forename>Bence</forename>
					</persName>
					<persName>
						<surname>Bajzát</surname>
						<forename>Tímea</forename>
						<forename>Borbála</forename>
					</persName>
					<persName>
						<surname>Karabulut</surname>
						<forename>Aslihan</forename>
					</persName>
					<persName>
						<surname>Szlávich</surname>
						<forename>Eszter</forename>
					</persName>
					<persName>
						<surname>Timári</surname>
						<forename>Mária</forename>
					</persName>
					<persName>
						<surname>Indig</surname>
						<forename>Balázs</forename>
					</persName>
					<persName>
						<surname>Fellegi</surname>
						<forename>Zsófia</forename>
					</persName>
				</respStmt>
			</titleStmt>
			<extent>
				<measure unit="words">628</measure>
			</extent>
			<publicationStmt>
				<p>Published as part of ELTE Verskorpusz</p>
			</publicationStmt>
			<sourceDesc>
				<bibl>
					<title>CSABA TRILÓGIA [1]</title>
					<author>
						<persName>
							<surname>Arany</surname>
							<forename>János</forename>
						</persName>
						<idno type="VIAF">95251869</idno>
					</author>
					<relatedItem type="copyText">
						<bibl>
							<title>Arany János összes költeményei</title>
							<date when="1997-11-12"/>
							<publisher>Magyar Elektronikus Könyvtárért Egyesület</publisher>
							<ref target="http://mek.oszk.hu/00500/00597"/>
							<respStmt>
								<resp>Original Electronic Edition</resp>
								<persName>
									<surname>Drótos</surname>
									<forename>László</forename>
								</persName>
								<persName>
									<surname>Hevele</surname>
									<forename>István</forename>
								</persName>
								<persName>
									<surname>Pétery</surname>
									<forename>Kristóf</forename>
								</persName>
								<persName>
									<surname>Varga</surname>
									<forename>Mónika</forename>
								</persName>
								<persName>
									<surname>Kiss</surname>
									<forename>András</forename>
								</persName>
							</respStmt>
						</bibl>
					</relatedItem>
				</bibl>
			</sourceDesc>
		</fileDesc>
		<encodingDesc>
			<projectDesc>
				<p>ELTE Verskorpusz - automatic annotation</p>
			</projectDesc>
			<classDecl>
				<taxonomy xml:id="g">
					<category xml:id="g.p">
						<catDesc>poetry</catDesc>
						<category xml:id="g.pl">
							<catDesc>lyric poetry</catDesc>
						</category>
						<category xml:id="g.pn">
							<catDesc>narrative poetry</catDesc>
						</category>
					</category>
				</taxonomy>
			</classDecl>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textClass>
				<catRef target="#g.p"/>
			</textClass>
		</profileDesc>
		<revisionDesc>
			<change when="2019-07-29">level1</change>
		</revisionDesc>
	</teiHeader>
	<text>
		<body>
			<div type="poem">
				<head>CSABA TRILÓGIA [1]</head>
				<p>Első dolgozat</p>
				<p>1855-56</p>
				<p>Alaprajz</p>
				<p>Első rész: Etele és Buda</p>
				<p>I. Buda király megosztja öccsével az uralkodást.</p>
				<p>II. Detre tanácsa.</p>
				<p>III. Etele hadba megyen.</p>
				<p>IV. Buda várost épít.</p>
				<p>V. Etele hazatérte.</p>
				<p>VI. Buda halála.</p>
				<p>Második rész: Ríka és Ildikó</p>
				<p>I. A jóslat</p>
				<p>II. Csaba születik. Gyermekkora. Epizód-énekek.</p>
				<p>III. A királynék versengése</p>
				<p>IV. Ríka halála.</p>
				<p>V. Ildikó elűzetik.</p>
				<p>Harmadik rész: Csaba királyfi</p>
				<p>I. Etele halála.</p>
				<p>II. A hunok tanácsa.</p>
				<p>III. Ildikó ármánya.</p>
				<p>IV. Csaba futása.</p>
				<p>V. A titok napfényre derűl.</p>
				<p>VI. Csaba megtérte.</p>
				<p>VII. A Krimhild-csata.</p>
				<p>VIII. Detre ármánya.</p>
				<p>IX. Halottak harca. A jóslat értelme.</p>
				<p>X. Csaba-íre és A székelyek.</p>
				<p>Tervvázlat</p>
				<p>A körülményekben rejlő végzetesség által, melyet Detre ármánya elősegít, Etele oda sodor­tatik, hogy bátyját Budát megöli.</p>
				<p>Nagy tulajdonai s a látszó igazság bocsánatot nyernek neki a népnél, de az isteni nemesis ily könnyen ki nem engesztelhető. Jóslatot kap, hogy birodalma el fog enyészni, de az a fia kit még nem ismer, helyreállítja újra.</p>
				<p>Hazaérve megtudja, hogy távolléte alatt egyik neje, Ríka, fiat szűlt, Csabát. Ez az ismeretlen fiú. Ríka kegyenc nője lesz, mellőzi érte Ildikót (Krimhild).</p>
				<p>Innen irígység a két nő közt, s gyakori versengés. Ríka ennek áldozata lesz. Etele, féltvén fiát e nő ármányaitól, Ildikót száműzi udvarából, fiastul (Aladár). Ríkát öt évig gyászolja, egyet sem illet számos női közül.</p>
				<p>Ez alatt történnek nagy hadjáratai, melyeknek csak körvonalai adatnak, mintegy a háttérben. A leírás otthon, Csaba nevelése körében marad, hová az apa nagy tettei csak távolból hangzanak. De kiemelkedő a három intés, melyet e hadjáratban Etele kap:</p>
				<p>1. Vissza Etel!</p>
				<p>2. A katalóni mezőn.</p>
				<p>3. Leó pápával szemben.</p>
				<p>Lakodalma Mikoltával. Etelét a rég nem élvezett szerelem jókedvűvé teszi, még Ildikónak is megbocsát s meghívja lakodalmára. Az el is jő, de titkos boszúval szivében, s fiát a trónon szeretné látni, mit már bizonyosnak vélt vala, s mitől Csaba most megfosztotta. Attila kegyétől távolabb érzi magát, mint valaha. Mikolta a kedves nő, Csaba a kedves fiú. Nem tűrheti boszúját. Vele a ködsüveg (lásd Nibelungen), mely látatlanná teszi. Azt tévén fejére, látatlanúl bemegy a hálóterembe, és megöli Attilát - így a gyanú fiatal vetélytársán lesz.</p>
				<p>A hun-fők meggyőződnek Mikolta ártatlanságáról. Nincs ok, nincs mód, miért tette volna. Ildikóra sem gondolnak kirekesztőleg: hanem az idegen vazal királyok összeesküvésétől rettegnek. Félnek, hogy ez sikerül az első zavarban. Ezért természetes halált költenek, azt adnak hírül a népnek. De Ildikó merész játékot űz. Hogy fiát trónra segítse és a Csaba-pártot megbuktassa: e hazugságot fordítja ellenök. Népgyűlésben vádolja őket, hogy megölték Attilát. Ezért vesztették el Mikoltát (ki férjével magát önkint feláldozta). A honi pártnak futnia kell: Zalárd vagy Szoárd, Bulcsu, Torda, a kádár, Csaba, mind menekülnek. A hunok nagy része, az idegenekkel, Aladár mellé áll, királlyá teszi.</p>
				<p>Aladár azonban és anyja Krimhild még erősebben ülnek az idegen királyok nyakán. Detre gya­nította Etele halála igazi okát, de nem tudta bizonyosan. Most nyomába jő. Midőn Krimhild Etelét siratni lejött volt, sebei vérzettek. Ezt látta két asszonya, kikkel rosszúl bánik Ildikó; tőlük megtudja Detre.</p>
				<p>Csaba a számkivetésben szintén megtudta (mert addig eskü alatt volt titok), hogy atyja erőszakos halált halt, de ki által? még nincsenek bizonyítékai.</p>
				<p>Most Detre adja ezeket kezébe, hogy:</p>
				<p>a) Csaba által Aladárt megbuktassa, és a hunokat belharcban elgyengítse;</p>
				<p>b) Hogy így kivívhassa az idegenek függetlenségét.</p>
				<p>Csaba tehát visszajő, és boszúra pártot gyűjt Krimhild és fia ellen. A Krimhild-ütközet. Tizenöt napig tart. Csatán az idegenek hűtlenül elhagyják Aladárt, Csabához állnak. Győz; de ekkor az idegen népek ő ellene fordulnak, Detre ármányából. Újabb, elkeseredett harc, Csaba megveretik. - A harcmező. - Éjjel a sebesült Csabának látomás. - Halottak harca, melyben a hun egyesűl a gót ellen. - Másnap a Csaba íre fű segélyével életre költi Csaba sebesültjeit, s megértve a jóslat igazi értelmét, - visszaindul az ős hazába - Erdély szélein hagyván a székelyeket. Hadak úta és végül: kilátás a jóslat teljesűltére, a magyarok bejövetele által.</p>
				<p>Első ének</p>
				<p>Átilla és Buda</p>
				<lg>
					<l>A mult idők homályán megszólal egy rege,</l>
					<l>Mint elhaló mennydörgés, fülembe éneke;</l>
					<l>Mint nagy vizek morajját, melytől zúg a vadon,</l>
					<l>Vérrel folyó napok bús panasszát hallgatom.</l>
				</lg>
				<lg>
					<l>Immár egész Hunország két fő alá juta,</l>
					<l>Ketten uralkodának Átilla és Buda;</l>
					<l>Országlatuk dicsően és boldogan telett,</l>
					<l>Ragyogva mint nap és hold, köz-csillagok felett.</l>
				</lg>
				<lg>
					<l>Miként a támadó nap, vitéz Átilla volt,</l>
					<l>Mellette Buda fénylett, szelíden - mint a hold</l>
					<l>Testvéri jó’karatban egymáshoz éltenek</l>
					<l>Hosszú időn keresztül, mint hű, igaz felek.</l>
				</lg>
				<lg>
					<l>Lám mert, hogy Bendegúz már vala igen koros,</l>
					<l>Tekintetén az évek rozsdája sokszoros;</l>
					<l>Fiának a hatalmot, Révának engedé,</l>
					<l>S az ősi honba tére, Etel folyam megé.</l>
				</lg>
				<lg>
					<l>De Réva gyorsan elhunyt, nem is hagyván magot,</l>
					<l>Föl- és letűnni látták, mint hulló csillagot;</l>
					<l>Helyére a középső fiú hágott, Buda,</l>
					<l>A nép ohajja szárnyon emelte őt oda.</l>
				</lg>
				<lg>
					<l>Szólt ekkor Átillához Buda jó fejdelem:</l>
					<l>Nehéz sor ez magamnak, jövel s oszd meg velem:</l>
					<l>Én majd a pálca lészek, te légy, öcsém, a kard. -</l>
					<l>Vesztére lőn utóbb is, mit jó végből akart.</l>
				</lg>
				<lg>
					<l>Megoszták a hatalmot, a méltóság jelét,</l>
					<l>Buda király öccsének átengedé felét;</l>
					<l>Nem gondolá, hogy ezzel saját fényének árt,</l>
					<l>Mint láng, ha gyúl a lángról, nem tészen abba’ kárt.</l>
				</lg>
				<lg>
					<l>Kilenc évig dicsően uralkodának így,</l>
					<l>Nem bujtogatta őket áruló és irígy;</l>
					<l>Buda király hon űle, mint kasban anyaméh,</l>
					<l>S Átilla el-kirajzott a négy égtáj felé.</l>
				</lg>
				<lg>
					<l>Zsákmánnyal a köpűbe rakodva tért haza,</l>
					<l>Nép-számra martalékot, fölös szolgát hoza,</l>
					<l>S a fejedelmi zsákmányt, elosztva kétfelé,</l>
					<l>Választani raká mind Buda király elé.</l>
				</lg>
				<lg>
					<l>Arany, ezüst, becses kő, gyöngy mint a jégeső,</l>
					<l>Nyuszt, hermelin, szövet, mit a perzsa, hindu sző,</l>
					<l>Nyájánt barom s arab mén, rakott málhás tevék,</l>
					<l>Rabszolga és szolgáló: e volt az osztalék.</l>
				</lg>
				<lg>
					<l>Örűlt e szép vagyonnak a jó király Buda,</l>
					<l>Nem tudta kincse számát, - alig: hány garmada?</l>
					<l>Ellenben öccse, látszott, hogy nem kap a sokon:</l>
					<l>Budának külde mindig egy részt ajándokon.</l>
				</lg>
				<lg>
					<l>Más részt a hun vezérek, a törzsnagyok között,</l>
					<l>Vagy aki hősi tettel harcon különbözött -</l>
					<l>Eloszta bőkezűen; és termő fa gyanánt</l>
					<l>Kincsét ezer kis ágon hullatta egyaránt.</l>
				</lg>
				<lg>
					<l>Ő, mint sas puszta szirten, kevéssel érte be,</l>
					<l>Hév-, munka-, éh-, szomjtörő vala, mint gyors teve;</l>
					<l>Szerették is hadanként vitézi, nem csoda. -</l>
					<l>Im így uralkodának Átilla és Buda.</l>
				</lg>
				<p>Második ének</p>
				<p>Átilla vadászni megyen</p>
				<lg>
					<l>Egyszer, midőn Hunország karját pihenteté,</l>
					<l>Nyáját a harci ember békén legelteté,</l>
					<l>Átilla nagy parancsot Zoárd vezérre küld,</l>
					<l>Hogy a had véres kardját járassa mindenütt.</l>
				</lg>
				<lg>
					<l>Miként a kóbor villám, a véres szablya járt,</l>
					<l>Nem tudta senki a célt, nem maga se Zoárd,</l>
					<l>De, mint vihar szelére a meglapult habok,</l>
					<l>Úgy támadának élre a nyugvó csapatok.</l>
				</lg>
				<lg>
					<l>Ez nyergel, az lovat fog, amaz sátrát szedi,</l>
					<l>Ezt már vasing, amazt vért, sisak, paizs fedi;</l>
					<l>Itt még gyül, ott menőben hullámzik egy csoport,</l>
					<l>Vonszolva hosszu farkat, a földi lomha port.</l>
				</lg>
				<lg>
					<l>Duna-Tisza közé; hol a lusta Zagyva foly,</l>
					<l>Mindenfelől az ember tolong, mint hangyaboly;</l>
					<l>A Zagyva és a Tarna, mely együvé siet,</l>
					<l>Alig győz már italra adni elég vizet.</l>
				</lg>
				<lg>
					<l>Térség van e folyók közt, a téren egy halom,</l>
					<l>Melynél a Mátratőig nincsen magasb orom:</l>
					<l>Átilla most e halmon üté fel udvarát,</l>
					<l>Tornyos, tetős, rovátkos palota-sátorát.</l>
				</lg>
				<lg>
					<l>És külde jó Budához, Szikámbria felé,</l>
					<l>Vadászni hogy lejőne, bátyjának izené,</l>
					<l>Múlatni és vadászni, szemlélni a hadat,</l>
					<l>Mátrában és a Bükkben megűzni a vadat.</l>
				</lg>
				<lg>
					<l>Fel is készűle immár a jó király Buda,</l>
					<l>Csupán egy éj halasztá az indulást oda,</l>
					<l>De szemeit lehunyván, megnyilt a léleké,</l>
					<l>S az álom, melyet láta, minden kedvit szegé.</l>
				</lg>
				<lg>
					<l>Úgy tetszett néki mintha öccsével egy vadon</l>
					<l>Pusztába’ gimet űzne, szilaj vadászaton,</l>
					<l>Mikép Hunor s Magyarról az ének hirdeti,</l>
					<l>Kikitől eredt a húnok, s magyarok nemzeti.</l>
				</lg>
				<lg>
					<l>És - mint az álom szokta, hogy mindent összesző, -</l>
					<l>Úgy tetszett néki, mintha nem is ő volna ő,</l>
					<l>De mintha öccse Húnor, s ő lenne hős Magyar,</l>
					<l>Ahogy regében hallá, hímet belőle varr.</l>
				</lg>
				<lg>
					<l>Együtt nagy Ázsiából, sivatag téreken,</l>
					<l>Üznek vala gyors gímet, röpűlö méneken;</l>
					<l>Kubán folyása mentén a kis vadász csoport</l>
					<l>Hajtá a könnyü szarvast, mint szél a könnyü port.</l>
				</lg>
				<lg>
					<l>Majd eltünék; Meótisz mocsárai között</l>
					<l>A vad, mikép eltünni látunk üres ködöt,</l>
					<l>Mely puszta semmivé lesz, alig szemlátomást,</l>
					<l>Nem hagyva foltot égen, nem a földön nyomást.</l>
				</lg>
				<lg>
					<l>Hogy változék az álom, Meótisznak kövér</l>
					<l>Szigetjén megtanyázott vala a két fivér, -</l>
					<l>Száz és nyolcad magokkal, mint a dal hirdeti,</l>
					<l>Kiktől a hún s magyar nép száz és nyolc nemzeti.</l>
				</lg>
				<lg>
					<l>Erdő, mező, lapály, rét, kies völgy és halom,</l>
					<l>Piros gyümölcs, madár, hal, szelíd és vad barom,</l>
					<l>Minden volt a szigetben: csak egy volt a hiány:</l>
					<l>Kiben szivök örüljön, nem volt asszony, leány.</l>
				</lg>
				<lg>
					<l>Vadonba, martalékra (az álom így hazud),</l>
					<l>Ösméretlen vidékbe vivé őket az ut,</l>
					<l>És - mint ha pásztor éjjel az égen hall zenét, -</l>
					<l>Hallják el-elcsapódni sípok, dobok neszét.</l>
				</lg>
				<lg>
					<l>Majd a berek leányit, fehérlő sátorok</l>
					<l>Alatt, vigan találják (mint énekben forog),</l>
					<l>Múlatni, férfi nélkül, danolni, lejteni,</l>
					<l>Szépségöket egymástól nem igen rejteni.</l>
				</lg>
				<lg>
					<l>Mint gyors madár a pillét, hamar felkapkodák,</l>
					<l>Nyeregben szűzi testök szívhez szorongaták;</l>
					<l>Hosszú hajok bucsúra lengett hazafelé; -</l>
					<l>Száznyolc levente közzül kiki párját lelé.</l>
				</lg>
				<lg>
					<l>Dúló király leányi ketten valának ott:</l>
					<l>Hunor s Magyar rablá el e páros csillagot,</l>
					<l>(Azaz, váltott személyben, Átilla és Buda);</l>
					<l>Véletlen Átillának nem a szebbik juta.</l>
				</lg>
				<lg>
					<l>Erővel a Budáét magának foglalá,</l>
					<l>Buda király a szép nőt erősen fájlalá:</l>
					<l>„Nem úgy öcsém! kiálta, Hunor se tette azt:</l>
					<l>Nem rablá el Magyartól nejét a szép Tavazt.</l>
				</lg>
				<lg>
					<l>„De Hajnával beérte, ki néki szűlte Bort,</l>
					<l>Kitől hosszan lehozzuk a fejedelmi sort -”</l>
					<l>Még szólna, de szívére, mint egy lidércnyomás</l>
					<l>Nehézkedett az álom, a szörnyű látomás.</l>
				</lg>
				<p>A CSABA-TRILÓGIA HARMADIK RÉSZÉBŐL</p>
				<p>Első ének</p>
				<p>Átilla meghal</p>
				<lg>
					<l>A mult idők homályán megszólal egy rege,</l>
					<l>Átilla veszedelmét siratja éneke:</l>
					<l>A végzetes menyekzőt, a bosszuló fiat:</l>
					<l>Egész nemzet bukását ez egy halál miatt.</l>
				</lg>
				<lg>
					<l>Lám mert, hogy Etelének hív nője meghala,</l>
					<l>Öt évig Ildikóhoz be nem megyen vala,</l>
					<l>Öt évig a szerelmet nem ösmeré szive,</l>
					<l>Gyászolván Ríka asszonyt, kit Isten elveve.</l>
				</lg>
				<lg>
					<l>Szerette Ríka asszonyt, önön szép s jó magát,</l>
					<l>Szerette méhgyümölcsét, a szöghajú Csabát,</l>
					<l>Dacára Ildikónak az asszonyt kegyelé,</l>
					<l>Magasztalván, fiáért, minden hölgyek fölé.</l>
				</lg>
				<lg>
					<l>Tudnillik, a jövendő előtte nem titok,</l>
					<l>Kimondva rá a jóslat: „Etele bukni fog,</l>
					<l>De majd országa romját megépíti Csaba.”</l>
					<l>Fiát ezér’, anyostul, szerette az apa.</l>
				</lg>
				<lg>
					<l>Hogy aztán szíve többé nem horda régi gyászt,</l>
					<l>Egy szép királyi szűzzel inneple újra nászt:</l>
					<l>Mikoltának nevezték. Állott a vígalom:</l>
					<l>Hej! nem volt a világon több ily lakodalom.</l>
				</lg>
				<lg>
					<l>Huszonnégy koronás fej, kiket megbuktatott,</l>
					<l>Tőn az napon körűle fényes szolgálatot:</l>
					<l>Ősz Detre is azok közt, Hildebrand, Alarik,</l>
					<l>Valamér, Odoáker, Edekon, Ardarik.</l>
				</lg>
				<lg>
					<l>Jelen volt a királyné, elűzött Ildikó,</l>
					<l>(Krimhilda volna máskép, de tetszősb így a szó);</l>
					<l>Hozzá Etelnek nyájas hivó parancsa ment,</l>
					<l>Azér, mind udvarostul, a nászra megjelent.</l>
				</lg>
				<lg>
					<l>Kétszáz nemes leányból állt a kisérete,</l>
					<l>Fejdelmi vér a legtöbb, királyok nemzete;</l>
					<l>De háromszázat, ékűl nyert a szép új ara,</l>
					<l>Ríkának ugyanannyi volt egykor udvara.</l>
				</lg>
				<lg>
					<l>Ott vígan összegyűltek a húnok főbbjei,</l>
					<l>Átilla csarnokában, fiai, hölgyei;</l>
					<l>Sok rendbeli követség, sok fejedelmi túsz,</l>
					<l>Kiktől magas Etelvár gyöngyben s aranyban úsz.</l>
				</lg>
				<lg>
					<l>Künn a tábor, hadankint, megűli a gyepet,</l>
					<l>Lakván, egész országúl, menyekzős ünnepet;</l>
					<l>Mint a Tisza virága, a nép oly számtalan,</l>
					<l>S mintha csak egy nap élne, oly széles kedve van.</l>
				</lg>
				<lg>
					<l>Délig csatát színlének, kegyetlen harcokat,</l>
					<l>Mint álom újrajátszik ímetti dolgokat;</l>
					<l>Evés, ivás, dal és tánc, nagy állt be délután</l>
					<l>Kivűl a sátorokban s a száztornyú Budán.</l>
				</lg>
				<lg>
					<l>Harminc nap a menyekző fog ott eltartani,</l>
					<l>Harmincat a herész is utána toldani,</l>
					<l>Harmincat a kárlátó: kilencven napra megy:</l>
					<l>- Ki mondta volna reggel, hogy nem lesz több, csak egy! -</l>
				</lg>
				<lg>
					<l>Hiába küldte Isten csodás intő jelét,</l>
					<l>Vakság lepé meg az nap királyi Etelét;</l>
					<l>Tompult örömnek adta szivét; se lát, se hall:</l>
					<l>Mint legvakabb a hőség, midőn gyűl a vihar.</l>
				</lg>
				<lg>
					<l>Hiába hogy ledobbant Turul tátos lova,</l>
					<l>Nevetve szól a hírre: „soha bizony! soha!”</l>
					<l>Mint feljövő nap, fordult a vígadók felé,</l>
					<l>Arany kelyhét mosolygó ajkához emelé.</l>
				</lg>
				<lg>
					<l>Éjfél után, hogy eljött az álom ideje,</l>
					<l>Benső lakába indult Átilla és neje;</l>
					<l>Megbotlott a küszöbben a hölgy, és megpihent:</l>
					<l>Akkor sem vette észre Átilla, mit jelent.</l>
				</lg>
				<lg>
					<l>Már csendes álom őrzé az élők nemzetét,</l>
					<l>Kimérte a halandók gyérebb lehelletét;</l>
					<l>Vígságban eltörődve a húnok gyermeki,</l>
					<l>Budán és a mezőben aludt immár kiki.</l>
				</lg>
				<lg>
					<l>De Ildikó nem alvék, nem ő csupán maga,</l>
					<l>Kemény volt egyes ágya, szép bársony pamlaga,</l>
					<l>Kést döföl a szivébe halálos sérelem,</l>
					<l>A régi bosszu hamvát felszítja fris jelen.</l>
				</lg>
				<lg>
					<l>Eszébe jut hazája, távol Burgundia,</l>
					<l>Eszébe férje Szigfríd Szigmund dicső fia,</l>
					<l>Kit bátyjai (a gyávák!) elárultak gazúl,</l>
					<l>Kiért, hogy bosszut álljon, megvált onnan hazúl.</l>
				</lg>
				<lg>
					<l>Másodszor Átillának kezét hogyan adá,</l>
					<l>Mivel Szigfríd halálát így megtorolhatá;</l>
					<l>Meg is torolta szörnyen: nagy volt Budán a baj:</l>
					<l>Testvéri ott veszének, s a nibelungi faj.</l>
				</lg>
				<lg>
					<l>Eszébe jut hatalma, mely eleinte volt,</l>
					<l>Amig Átilla kedve Ríkához nem hajolt;</l>
					<l>Eszébe Aladár is, kegyből-esett fia,</l>
					<l>Kinek majdan Csabát kell, öccsét, szolgálnia.</l>
				</lg>
				<lg>
					<l>Vevé első urának szekrényből fegyverit,</l>
					<l>Csókolja, mintha bennük ott volna Szigferid;</l>
					<l>Mért is dobá nevét el? s nem halt meg özvegyen?</l>
					<l>Azért, hogy Etelének szolgálója legyen?...</l>
				</lg>
				<lg>
					<l>Elhunyt férjét ohajtva midőn így rakogat,</l>
					<l>Kezibe, most először, a ködsüveg akad;</l>
					<l>Szigfríd viselte hajdan, s ha ebbe öltözött,</l>
					<l>Látatlanul jön és megy vala ezrek között.</l>
				</lg>
				<lg>
					<l>Egy gondolat!... fejére a süveget teszi,</l>
					<l>Látatlanul a csarnok felé utját veszi,</l>
					<l>S megcsalva könnyü lépte, hol átsuhan, az őrt,</l>
					<l>A félvilág urának merít szivébe tőrt.</l>
				</lg>
				<p>Töredék az I. énekből</p>
				<p>(A 25-65 verssorok, más fogalmazásban)</p>
				<lg>
					<l>Jelen volt a királyné, a német Ildikó,</l>
					<l>(Krimhilda volna máskép, de tetszőbb így a szó);</l>
					<l>Hozzá Etele nyájas, hivó parancsa ment:</l>
					<l>Azért, mind udvarostul a nászon megjelent.</l>
				</lg>
				<lg>
					<l>Tündérvilágnak hinnéd a csarnokos Budát,</l>
					<l>Fény, szin, zaj lelkesíté a nászi palotát;</l>
					<l>Benn a király mosolygva, - ruhája dús bibor,</l>
					<l>Gyémánt s arany kehelyben előtte drága bor.</l>
				</lg>
				<lg>
					<l>Előtte a menyasszony, miként egy napsugár,</l>
					<l>Mint tükörrel vetett fény, - táncot libegve jár;</l>
					<l>Szépségin összeolvad, szeméremmel vegyest,</l>
					<l>A szűz lélek szerelme s a habzó vérü test.</l>
				</lg>
				<lg>
					<l>S ülvén királyi székben a vőlegény, Etel:</l>
					<l>„Járjad”, kiáltja, „járjad, te, kin szivem legel!”</l>
					<l>Egyszerre szívja lelke, miből egy is megárt,</l>
					<l>Szemével a szerelmet, ajkával a pohárt.</l>
				</lg>
				<lg>
					<l>És Ildikó megosztja urának örömét,</l>
					<l>Mosolygva szép Mikoltán jártatja kék szemét,</l>
					<l>Szelid hunyászkodással urának egyre tölt; -</l>
					<l>Hozzá is a király ma nyájasb, mint azelőtt.</l>
				</lg>
				<lg>
					<l>Éjfél után a bajnok ágyasházába tér,</l>
					<l>Éjfél után a hősek vigalma véget ér;</l>
					<l>Sulyát a hosszu napnak növelte hosszú est,</l>
					<l>Törődve annyi kéjben, álomra dől a test.</l>
				</lg>
				<lg>
					<l>Egy lanyha nyári szellő minden szemet lezárt,</l>
					<l>Bágyadva éjt az égről a csillag is sugárt,</l>
					<l>Az őrtüzek szunyadnak a palota körül,</l>
					<l>Az őr is mind paizsra vagy lóserényre dül.</l>
				</lg>
				<lg>
					<l>Ám Ildikó nem alvék, nem ő csupán maga,</l>
					<l>Kemény lőn egyes ágya, szép bársony pamlaga:</l>
					<l>Kést döföl a szivébe halálos sérelem,</l>
					<l>A régi bosszú hamvát felszítja fris jelen.</l>
				</lg>
				<p>Második ének</p>
				<p>A menyasszony ébredése</p>
				<lg>
					<l>Egynémi, vad sikoltás hangzott hajnal felé,</l>
					<l>A boltok néma csendjét háromszor átszelé,</l>
					<l>Mint éji bús madárhang, mely vészt s halált rikolt,</l>
					<l>Midőn a szörnyü tettre fölérze szép Mikolt.</l>
				</lg>
				<lg>
					<l>Hallá ezt künn az őrség riadó csapata,</l>
					<l>Nyilallásként ez a hír a főkhöz elhata;</l>
					<l>Meghallá a kerek föld s az ég, a nagy, örök,</l>
					<l>Hogy Átilla király már csak hitvány földi rög.</l>
				</lg>
				<lg>
					<l>Mert a világ négy sarka megrázkodott belé,</l>
					<l>A csillagok ijedten futkosnak lefelé,</l>
					<l>A szolganépek arcán halálszin látható,</l>
					<l>S a hun szivek keserve - az nem kimondható!</l>
				</lg>
				<lg>
					<l>Legottan, hogy először támadt a riadás,</l>
					<l>Zoárd nagy húnvezérhez röpűle híradás,</l>
					<l>Bulcsú, Zoárd, a táltos, a kádár megjelent,</l>
					<l>Fáklyával e négy fő hun a palotába ment.</l>
				</lg>
				<lg>
					<l>Vérében a királyt ők az ágyon ott lelék,</l>
					<l>A földön is aluttvér tóval sötételék;</l>
					<l>Döbbenve a négy fő hun az ajtóban megállt,</l>
					<l>Elgondolhatta bezzeg: csak ember volt tehát!</l>
				</lg>
				<lg>
					<l>A hölgy fel sem tekinte, zokogva sírt külön,</l>
					<l>Remegvén gyönge teste, mint harmat a füvön;</l>
					<l>Nem tűrheté ezt Bulcsu, kivonta pallosát,</l>
					<l>Emelte a királyné fejére nagy vasát.</l>
				</lg>
				<lg>
					<l>De visszarántva Zoárd: „megállj, embertelen!</l>
					<l>Megállj - kiált - ez asszony, nem látod? bűntelen!”</l>
					<l>Hogy, mint esett? előbb is akarják hallani,</l>
					<l>S Mikolta bátorodván, így kezde szólani:</l>
				</lg>
				<lg>
					<l>„Hogy mint esett - zokogta - azt tudnom kellene,</l>
					<l>Én voltam a teremben, és senki más, vele;</l>
					<l>De mély álomba estem, semmit se mondhatok:</l>
					<l>Oh, öljetek meg engem! a vétkes én vagyok.</l>
				</lg>
				<lg>
					<l>„Csak azt tudom, hogy egyszer nyöszörgés hallatik,</l>
					<l>Az én uram - gyanítám - rossz álmot alhatik:</l>
					<l>Felköltsem-é? - kinyújtom és vérbe hal kezem.</l>
					<l>Így volt. Egyébre aztán nem is emlékezem.</l>
				</lg>
				<lg>
					<l>„Miér’ kellett az éjjel álomba esnem így!</l>
					<l>Mindég oly ébren szoktam szunyadni és nem így:</l>
					<l>Testvéreim között a tenger zöld szigetén,</l>
					<l>Király atyám lakában, legébrebb voltam én.</l>
				</lg>
				<lg>
					<l>„Hárman valánk testvérek, én, Mirha és Lele,</l>
					<l>Mi hárman egy terembe szoktunk fekünni le,</l>
					<l>Fekünni, de az álom sokáig elkerült:</l>
					<l>Jaj is volt a leánynak, ki tán elszenderűlt!</l>
				</lg>
				<lg>
					<l>„Hányszor megloptuk ágyán a szunnyadó Lelét,</l>
					<l>Csiklandva pávatollal arcát, vagy kebelét!</l>
					<l>Minő játszás, nevetség támadt köztünk ezen!</l>
					<l>Éjfél után ha ért ránk álom, nagy nehezen.</l>
				</lg>
				<lg>
					<l>„De én nem látom őket, édes testvérimet,</l>
					<l>Többé velök nevetnem, játszódva, nem lehet;</l>
					<l>Azt kérdenék: Mikolta, hát férjed hol vagyon?</l>
					<l>Szegény, miér’ aludtál mellette oly nagyon?</l>
				</lg>
				<lg>
					<l>„Kinek lennél, Mikolta, e földön már neje?</l>
					<l>Miféle gyászt viselnél, Átilla özvegye? -</l>
					<l>És e beszéd úgy fájna, úgy fájna majd, tudom:</l>
					<l>Jobb nékem is urammal elmenni egy uton!</l>
				</lg>
				<lg>
					<l>„Csupán e tiszteséget kérem ma tőletek,</l>
					<l>Hogy, bár méltó vagyok rá, most meg ne öljetek,</l>
					<l>Hogy Etelét kisérnem önként szabad legyen,</l>
					<l>Mint hű özvegy, ki önként ura után megyen.”</l>
				</lg>
				<lg>
					<l>De Bulcsu, meghajolván a gyenge nő fölé</l>
					<l>„Isten az éjet - úgy mond - álomra rendelé:</l>
					<l>Nem vagy bünös, királyné - világos ez nekem -;</l>
					<l>Ártatlan vagy, galambom; ne reszkess, gyermekem!</l>
				</lg>
				<lg>
					<l>„Kár volna még halálra elszánni tenmagad’,</l>
					<l>Virágjában letörni szép ifjuságodat,</l>
					<l>Fehér öled feldulni, mely még nem volt anya,</l>
					<l>Melyért még sok szerelmes ifjú sohajtana.</l>
				</lg>
				<lg>
					<l>„Ámde, ha véred hull is Etel király felett,</l>
					<l>Annál ugyan e földön nem ér szebb tisztelet:</l>
					<l>Neveddel a világot betöltöd, mint egy hős;</l>
					<l>Örül, mikor dalában említ, a hegedős.</l>
				</lg>
				<lg>
					<l>„Rövid az út, királyné, mely visz uradhoz át:</l>
					<l>Rövid nap serlegébe töltesz kámot, bozát,</l>
					<l>Midőn szilaj csatáktól, vadászattól pihen,</l>
					<l>Te, lábához simulva, szolgálod őt hiven.”</l>
				</lg>
				<lg>
					<l>Igy monda Bulcsu. Erre Mikolta nem felelt,</l>
					<l>Könyhullató szemében mosolygás fénye kelt,</l>
					<l>Nyujtotta gyenge karját a fő táltos felé,</l>
					<l>Magát az áldozatra örvendve szentelé.</l>
				</lg>
				<lg>
					<l>És Torda elvezetvén a szép királyi nőt,</l>
					<l>Liliom szín fehérbe felöltöztette őt,</l>
					<l>S elrejté, hogy ne lássa halandó vizsga szem,</l>
					<l>Mig majd a nagy királynak temetése leszen.</l>
				</lg>
				<p>Harmadik ének</p>
				<p>Zoárd tanácsa</p>
				<lg>
					<l>Nem ült ám renyhe gondban Zoárd, a hunvezér,</l>
					<l>Siratni gyáva könnyel a tettet rá nem ér:</l>
					<l>Előbb is megkerűli a tornyos palotát,</l>
					<l>Megnégyszerezve kívül az őrállók hadát.</l>
				</lg>
				<lg>
					<l>Aztán sietve külde mind a három kapun:</l>
					<l>Buda körül hogy állna, mint egy erdő, a hun,</l>
					<l>Fegyverben éj- s naponta, lóháton a nyereg,</l>
					<l>Így várja bé parancsát a fennálló sereg.</l>
				</lg>
				<lg>
					<l>Egyszersmind a kiáltók kiáltsanak jelet</l>
					<l>Egész birodalomban, mint a gyors képzelet:</l>
					<l>Hogy mindenik szabad hún, fő, vagy köznép legyen,</l>
					<l>Legott gyűljön hadastul a rendes gyülhelyen.</l>
				</lg>
				<lg>
					<l>Tudnillik ezt először Átila rendelé</l>
					<l>Hosszú láncban kelet, dél, éjszak, nyugat felé,</l>
					<l>Hogy ember ember ellen, mint őrszemek sora,</l>
					<l>Budától a határig ne szűnne meg soha.</l>
				</lg>
				<lg>
					<l>Mint hancsik a mezőben, áll egy-egy híradó,</l>
					<l>Amennyire kiáltás ereje hallható,</l>
					<l>És mint kakas, szomszédját ébresztve a falun.</l>
					<l>Adá tovább a jelszót egymás között a hun.</l>
				</lg>
				<lg>
					<l>Zoárd pedig azonnal a palotába tért,</l>
					<l>Ottan lelé a kádárt s kemény Bulcsu vezért.</l>
					<l>Ősz Torda is belépett; döbbenve álla meg,</l>
					<l>Mintha urát először most látta volna meg.</l>
				</lg>
				<lg>
					<l>De Bulcsu a vértóban, melytől az ágy setét,</l>
					<l>Megforgatván szemének gyilkos tekintetét:</l>
					<l>„Mit habozunk”, kiálta, „vagy meddig habozunk?</l>
					<l>Ha nincs erőnk segítni: van rettentő boszunk!</l>
				</lg>
				<lg>
					<l>„Egy, ami én előttem világos, mint a nap:</l>
					<l>Hogy ezt nem hún, szabad vér, - ezt tette szolga, rab;</l>
					<l>A hún, kicsinye nagyja, szerette Átillát,</l>
					<l>Imádva, mint az Istent, nem félve, mint nyilát.</l>
				</lg>
				<lg>
					<l>„De sunnyogó királlyal e vár mindig tele,</l>
					<l>Rájok nemes kegyelmét pazarlá Etele:</l>
					<l>Ez a hálája, itt van! ez a jutalma, lám!</l>
					<l>Ó, nagyszivű királyom! beh mindég gondolám!</l>
				</lg>
				<lg>
					<l>„Ki fogja megtorolni méltóan estedet?</l>
					<l>Vérrel beundokított fejdelmi testedet?</l>
					<l>Szemed fényes hatalmát, mely már sötét, hideg?</l>
					<l>Vitézségét karodnak, mely már szakadt ideg?</l>
				</lg>
				<lg>
					<l>„De, ami bosszuállás hatalmunkban vagyon:</l>
					<l>Igaz torod megűljük az idegen fajon;</l>
					<l>Mind bűnös a fakó szem, és mind a szőke arc:</l>
					<l>Vér van köztünk s közöttök, élet-halálra harc!”</l>
				</lg>
				<lg>
					<l>Így szóla Bulcsu. Erre felelt agg Torda bölcs:</l>
					<l>„Megillet-e nemes bú téged vezéri hős?</l>
					<l>Mindegyik hun szivéből szóltál - s azon felyül</l>
					<l>Etel királyi húgát, Arát, birod nejül.</l>
				</lg>
				<lg>
					<l>„De tudja Isten, hogy lesz. Kettős az a dolog,</l>
					<l>Ha egyfelől tekintem - vagy arra gondolok -</l>
					<l>Ó! mindenkép halálos nekünk ez a halál:</l>
					<l>Elromlunk, nemzetestűl, ha a jóslat megáll.”</l>
				</lg>
				<lg>
					<l>Itt elhagyá zokogva s nem szólhatott az agg,</l>
					<l>Rázkódván ősz szakála, mint ki szörnyen kacag;</l>
					<l>Megütközve tekinté mind a három vezér:</l>
					<l>Minő jóslat - kiálták - az, amiről beszél?</l>
				</lg>
				<lg>
					<l>„Midőn elhunyt - viszonzá - a jó király, Buda,</l>
					<l>Öccsével, Átilával történt ilyen csuda:</l>
					<l>Egy szép kies mezőben verette sátorát,</l>
					<l>Kisded halom högyé, mint fejdelmi koronát.</l>
				</lg>
				<lg>
					<l>„Akkor volt ez, hogy Isten csodás kardját lelé,</l>
					<l>Mely kezdetben jövendő hatalmát jelelé;</l>
					<l>Majd bátyjáról gonosz hirt lehete hallani -</l>
					<l>És a király megindult világ-hódítani.</l>
				</lg>
				<lg>
					<l>„Övé volt már az éjszak, övé a napkelet,</l>
					<l>Indúla fegyverével megbirni a delet:</l>
					<l>Görög földjére ronta, mélyen nyomult belé,</l>
					<l>Ott, mondom, egy mezőben tanyáját emelé.</l>
				</lg>
				<lg>
					<l>„Arannyal volt a bársony hímezve gazdagon,</l>
					<l>Maga a sátor állott vert arany rúdakon,</l>
					<l>Gyémántos foglalóit szorítá érc-csavar:</l>
					<l>Nem egykönnyen birá azt feldönteni vihar.</l>
				</lg>
				<lg>
					<l>„S im hirtelen - nem ingott se fű, se falevél,</l>
					<l>Déli álmát szunyadta minden fuvóka szél,</l>
					<l>Elfúladt a hőségben az ég lehellete,</l>
					<l>A legkisebb pehelyszál békén pihenhete;</l>
				</lg>
				<lg>
					<l>„S egyszerre, ím, a sátor, derült, fényes napon,</l>
					<l>Mint sokszinű buborék eltűnik a habon, -</l>
					<l>Egyszerre csak leroskad Etele sátora,</l>
					<l>Hogy ollyat földi ember nem látott még soha.</l>
				</lg>
				<lg>
					<l>„Remegve a hatalmas nézett az ég felé;</l>
					<l>Nagy gazdag áldozattal Istent engesztelé:</l>
					<l>De nem csapott fel a láng merészen, könnyedén,</l>
					<l>Mint sárkány mászott a füst a föld felűletén.</l>
				</lg>
				<lg>
					<l>„Egyszersmind Isten akkor súlyos igét ada:</l>
					<l>»Hogy elvész mind személye, országa és hada;</l>
					<l>Csupán egy, kit nem ismer, élő fia pedig, -</l>
					<l>Az megmarad, s hatalma ujan emelkedik.«</l>
				</lg>
				<lg>
					<l>„Most a rettenhetetlen, hallván e jós igét,</l>
					<l>Döbbenve forditá meg hadrontó seregét,</l>
					<l>Győzelme fele-utján megtére; ám jövet</l>
					<l>Száguldva ért elébe hazulról egy követ.</l>
				</lg>
				<lg>
					<l>„Örömhirrel köszönt be, (Átila is vidult):</l>
					<l>Királyné, Ríka asszony hogy már megszabadult</l>
					<l>Egy szép fiúval. Ez lőn a megjósolt Csaba,</l>
					<l>Kit, fiai közül, még nem ismert az apa.</l>
				</lg>
				<lg>
					<l>„De többé mégse hallók nevetni Átilát,</l>
					<l>Hordozva nagy szivében a végzetek nyilát;</l>
					<l>Csabára láttuk néha kissé mosolygani. -</l>
					<l>Azonban ujra indult világhódítani.</l>
				</lg>
				<lg>
					<l>„Háromszor még azontul, hogy e jóslat kele,</l>
					<l>Érezte Isten ujját megdöbbent kebele:</l>
					<l>Egyszer a Lek vizénél, hol ama csoda-nő</l>
					<l>»Vissza, Etel!« kiálta, - s nem mert átkelni ő.</l>
				</lg>
				<lg>
					<l>„Másszor, hogy Katalonnak mezején folyt a vér,</l>
					<l>Hömpölyge gyászos árján ember, ló és szekér;</l>
					<l>Nyeregből ott magának máglyát emeltetett,</l>
					<l>Azt híve győzelmében, hogy már legyőzetett.</l>
				</lg>
				<lg>
					<l>„Harmadszor, Róma ellen hogy vitte harc-vasát,</l>
					<l>Tőbül kivágni készűlt a világ városát:</l>
					<l>De kardos ősz, csikorgva, fölötte megjelent,</l>
					<l>S megtérve a kapuktól, Átila visszament.</l>
				</lg>
				<lg>
					<l>„Ó, mondom én, halálos nekünk ez a halál!</l>
					<l>Ím bételik a jóslat - nagyon, nagyon talál:</l>
					<l>Itt fekszik a bizonyság -” tovább nem szólhatott,</l>
					<l>Ősz Torda nagy keserves sírásra fakadott.</l>
				</lg>
				<lg>
					<l>Mint nyári lanyha esső, szeméből folyt a köny</l>
					<l>Aláperegve tisztes szakálán, mint a gyöngy;</l>
					<l>Hallgatva jó-sokáig a három fő hun állt,</l>
					<l>Búsan hol egymást nézve, hol a nyugvó királyt.</l>
				</lg>
				<lg>
					<l>Végre szavát emelve Zoárd főkapitán</l>
					<l>Fölegyenesödék, mint növény a vész után:</l>
					<l>„Mit ér a bánat,” ugymond, „vagy dőre lobbanás?”</l>
					<l>Istené a jövendő, emberé a tanács.</l>
				</lg>
				<lg>
					<l>„A megtorlást bizonnyal ohajtja mindegyünk:</l>
					<l>De vajh mikép nyomozzuk? és boszút kin vegyünk?</l>
					<l>Mert egy-két tolvaj szolga halála itt kevés:</l>
					<l>Nagyobb dolog van itten, nagy összeesküvés!</l>
				</lg>
				<lg>
					<l>„Megvallatám az őrsöt: mind olyan, mint a vak:</l>
					<l>Bejőni vagy kimenni senkit se láttanak;</l>
					<l>De bár, teszem, kerülne egy-két gaz cimbora:</l>
					<l>Ez-é nagy Átilának méltó boszú-tora?!</l>
				</lg>
				<lg>
					<l>„Ez-é a visszatorlás, mit szelleme ohajt?</l>
					<l>Mely égi sátorában kiengesztelje majd?</l>
					<l>Ó, vérnek itt özönnel áradni kellene,</l>
					<l>Mégsem vón’ megtorolva Átila szelleme!</l>
				</lg>
				<lg>
					<l>„Nem mint bajnok, dicsően, esett el a csatán,</l>
					<l>Nem nyúgodott le, mint nap, piros vénség után,</l>
					<l>Orozva, böcstelen tőr ejté meg a királyt:</l>
					<l>Méltóan ki torol meg ily méltatlan halált!?</l>
				</lg>
				<lg>
					<l>„Talán hogy bűnös a gót, és mind a szőke arc:</l>
					<l>De jaj! vesztünkre válna most egy belföldi harc:</l>
					<l>A hun szivét lesujtá réműlet és iszony:</l>
					<l>Hamar fejünkre telnék ama jóslat bizony!</l>
				</lg>
				<lg>
					<l>„S én nem tudom, ha népünk, hallván az igazat,</l>
					<l>Hogy így bukott el a hős, mint véres áldozat...</l>
					<l>Én nem tudom, mi lenne. Árúló aki fél:</l>
					<l>Mert lám a fű is hajlong, bárhonnan fú a szél.</l>
				</lg>
				<lg>
					<l>„Ha elfogy a nap és hold, vagy a föld méhe reng,</l>
					<l>Megbódul a közember, feje mingyárt kereng,</l>
					<l>Bujtó temonda támad, zavargás, pártütés:</l>
					<l>Mit nem csinálna köztük egy ily villámütés!</l>
				</lg>
				<lg>
					<l>„Talán épp’ erre várnak az összeesküvők,</l>
					<l>Zavarosban akarván halat fogdosni ők;</l>
					<l>De már kezemben a fék, az összes hadi rend:</l>
					<l>Alig - mondom - merényök ha késő nem leend.</l>
				</lg>
				<lg>
					<l>„Siessünk hát betöltni a végzet nagy szavát:</l>
					<l>Királlyá tenni gyorsan távollevő Csabát,</l>
					<l>Számára én az ország hatalmát fölveszem,</l>
					<l>S ha megjön tenger elvből, kezébe leteszem.</l>
				</lg>
				<lg>
					<l>„De négyünk közt maradjon eskü alatt titok,</l>
					<l>Hogy Etelét galádul végzé ki orgyilok:</l>
					<l>Így mind a hun kevésbbé ijed meg és haboz,</l>
					<l>S nem tudva mire vélni, megretten a gonosz.</l>
				</lg>
				<lg>
					<l>„Azt költsük, hogy szivében felpattanván az ér,</l>
					<l>Álmában elborítá lehelletét a vér;</l>
					<l>Könnyű lesz eltörölnünk a gyilkosság jelét,</l>
					<l>Megtisztelvén sebekkel dicső nagy Etelét.”</l>
				</lg>
				<lg>
					<l>Mindnyájan ott helyeslék amit Zoárd beszélt,</l>
					<l>Dicsérve szép szavakkal a gondos hun vezért,</l>
					<l>Véresküvel a titkot őrizni fogadák:</l>
					<l>Vérök az Átiláé közzé lecsorgaták.</l>
				</lg>
				<lg>
					<l>Legyen tanúja, mondák, amely éltet, az ég,</l>
					<l>A fáklya, mely kezökben sugáros fénnyel ég,</l>
					<l>A tiszta áldozat-víz, mely ott edényben áll,</l>
					<l>A föld, amelynek porába majdan Etele száll;</l>
				</lg>
				<lg>
					<l>Hogy, mint a puszta légben a szózat elenyész,</l>
					<l>Tűz által a veszendő, füstbe, hamuba vész,</l>
					<l>Mint vizben elmosódik minden salak, szemet,</l>
					<l>S a néma föld felejti, mit gyomrába temet:</l>
				</lg>
				<lg>
					<l>Úgy törlik el bizony, a titok minden szavát,</l>
					<l>Felőle értesítni úgy nem fogják Csabát,</l>
					<l>Nehogy boszúra keljen apáért a fiú,</l>
					<l>Nehogy romlást okozzon egy belső háború.</l>
				</lg>
				<lg>
					<l>Erre ősz Torda táltos, meg a kádár Szabolcs,</l>
					<l>Etel sebét lemosták, fehérre mint a gyolcs;</l>
					<l>Forrás vizével a pap öblinté szennyeit,</l>
					<l>Hozzá, mint hegyi csurgó, csurgatván könnyeit.</l>
				</lg>
				<p>Negyedik ének</p>
				<p>Átila terítőn</p>
				<lg>
					<l>Immár az áldott szép nap feltünt, a szín-adó,</l>
					<l>Világot ékesítő, sötétség oszlató,</l>
					<l>Búbánat üldözője, halandók öröme,</l>
					<l>Sziv-lélek bátorító, az égre feljöve.</l>
				</lg>
				<lg>
					<l>De a hunok szemében fénye halotti gyász,</l>
					<l>A szép kies világot borítja sárga máz,</l>
					<l>Mint napfogyatkozáskor, idétlen félhomály;</l>
					<l>Búsan szédelgenek, mint pásztor nélkűli nyáj.</l>
				</lg>
				<lg>
					<l>Gyűl a királyi lakhoz tengernyi népözön,</l>
					<l>Áradva minden utcán, térhelyen és közön;</l>
					<l>Elképedt arccal egymást alig hogy ismerik;</l>
					<l>Csend vagyon: a közös jajt említni sem merik.</l>
				</lg>
				<lg>
					<l>Egyszerre most Zoárd a kaput felnyittatá,</l>
					<l>Fekünni a királyt benn sok ember láthatá,</l>
					<l>Láttára tompa jajszó, nyögés keletközött,</l>
					<l>Tovább-tovább morogván a tenger nép között,</l>
				</lg>
				<lg>
					<l>Zoárd pedig siratja Etelét hangosan,</l>
					<l>Mint egy sívó oroszlán, üvölt magánosan;</l>
					<l>Karddal megvérzi arcát, elmetszi fürtjeit;</l>
					<l>„Ó, én uram, királyom, miért fekszel te itt?</l>
				</lg>
				<lg>
					<l>„Avagy miért nem inkább sebekkel a csatán,</l>
					<l>Mint illik a vitézhez erős harcok után?!</l>
					<l>Miért hogy csöndes éjjel szakadt, meg vér-ered?</l>
					<l>Egy karcolás sem érte vitézi kebeled?</l>
				</lg>
				<lg>
					<l>„Ne menj az ős elődök dicső honába így:</l>
					<l>Hunorhoz és Kevéhöz sebet mutatni vígy:</l>
					<l>Fogadd gyarló kezünktől ezt és még egyszer ezt...”</l>
					<l>Szól s a király szivébe hegyes acélt ereszt.</l>
				</lg>
				<lg>
					<l>Ősz Torda nem különben és Bulcsu, a derék,</l>
					<l>Átila barna bokros mejjét átalverék,</l>
					<l>Vérkönnyel tele sírták a holt sebek helyét,</l>
					<l>Így eltörölve szépen a gyilkosság jelét.</l>
				</lg>
			</div>
		</body>
	</text>
</TEI>