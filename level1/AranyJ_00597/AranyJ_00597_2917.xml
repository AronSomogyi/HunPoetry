<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="AranyJ_00597_2917" xml:lang="hu" xmlns="http://www.tei-c.org/ns/1.0">
	<teiHeader>
		<fileDesc>
			<titleStmt>
				<title type="main">CSABA TRILÓGIA [2]</title>
				<author>
					<persName>
						<surname>Arany</surname>
						<forename>János</forename>
					</persName>
					<date from="1817" to="1882">1817-1882</date>
					<idno type="VIAF">95251869</idno>
				</author>
				<respStmt>
					<resp>ELTE Verskorpusz conversion</resp>
					<persName>
						<surname>Palkó</surname>
						<forename>Gábor</forename>
						<ref target="https://viaf.org/viaf/65989506"/>
					</persName>
					<persName>
						<surname>Horváth</surname>
						<forename>Péter</forename>
					</persName>
					<persName>
						<surname>Vida</surname>
						<forename>Bence</forename>
					</persName>
					<persName>
						<surname>Bajzát</surname>
						<forename>Tímea</forename>
						<forename>Borbála</forename>
					</persName>
					<persName>
						<surname>Karabulut</surname>
						<forename>Aslihan</forename>
					</persName>
					<persName>
						<surname>Szlávich</surname>
						<forename>Eszter</forename>
					</persName>
					<persName>
						<surname>Timári</surname>
						<forename>Mária</forename>
					</persName>
					<persName>
						<surname>Indig</surname>
						<forename>Balázs</forename>
					</persName>
					<persName>
						<surname>Fellegi</surname>
						<forename>Zsófia</forename>
					</persName>
				</respStmt>
			</titleStmt>
			<extent>
				<measure unit="words">941</measure>
			</extent>
			<publicationStmt>
				<p>Published as part of ELTE Verskorpusz</p>
			</publicationStmt>
			<sourceDesc>
				<bibl>
					<title>CSABA TRILÓGIA [2]</title>
					<author>
						<persName>
							<surname>Arany</surname>
							<forename>János</forename>
						</persName>
						<idno type="VIAF">95251869</idno>
					</author>
					<relatedItem type="copyText">
						<bibl>
							<title>Arany János összes költeményei</title>
							<date when="1997-11-12"/>
							<publisher>Magyar Elektronikus Könyvtárért Egyesület</publisher>
							<ref target="http://mek.oszk.hu/00500/00597"/>
							<respStmt>
								<resp>Original Electronic Edition</resp>
								<persName>
									<surname>Drótos</surname>
									<forename>László</forename>
								</persName>
								<persName>
									<surname>Hevele</surname>
									<forename>István</forename>
								</persName>
								<persName>
									<surname>Pétery</surname>
									<forename>Kristóf</forename>
								</persName>
								<persName>
									<surname>Varga</surname>
									<forename>Mónika</forename>
								</persName>
								<persName>
									<surname>Kiss</surname>
									<forename>András</forename>
								</persName>
							</respStmt>
						</bibl>
					</relatedItem>
				</bibl>
			</sourceDesc>
		</fileDesc>
		<encodingDesc>
			<projectDesc>
				<p>ELTE Verskorpusz - automatic annotation</p>
			</projectDesc>
			<classDecl>
				<taxonomy xml:id="g">
					<category xml:id="g.p">
						<catDesc>poetry</catDesc>
						<category xml:id="g.pl">
							<catDesc>lyric poetry</catDesc>
						</category>
						<category xml:id="g.pn">
							<catDesc>narrative poetry</catDesc>
						</category>
					</category>
				</taxonomy>
			</classDecl>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textClass>
				<catRef target="#g.p"/>
			</textClass>
		</profileDesc>
		<revisionDesc>
			<change when="2019-07-29">level1</change>
		</revisionDesc>
	</teiHeader>
	<text>
		<body>
			<div type="poem">
				<head>CSABA TRILÓGIA [2]</head>
				<p>(UTOLSÓ DOLGOZAT) </p>
				<p>A TRILÓGIA MÁSODIK RÉSZÉBŐL </p>
				<p>1881</p>
				<p>Első ének</p>
				<p>A jóslat</p>
				<lg>
					<l>Elvérzett Buda hős, Etele kezétül,</l>
					<l>Etel arany székén már kénye szerént ül,</l>
					<l>Növekedik gyorsan országa, hatalma,</l>
					<l>Mint téli eséskor hó mezeje s halma.</l>
				</lg>
				<lg>
					<l>Most is, hogy oda járt déli vizek táján,</l>
					<l>Ádria bősz tenger sziklás karimáján.</l>
					<l>Mind népeket onnan s nyájakat elhajta,</l>
					<l>A bizánti császár ám busuljon rajta.</l>
				</lg>
				<lg>
					<l>Mivel akit igért nem küldte adóját:</l>
					<l>Mutatá császárnak keze nyomtatóját</l>
					<l>S megizené neki, hogy ez a kisújja,</l>
					<l>Rettenetes lész majd annak egész súlya.</l>
				</lg>
				<lg>
					<l>Onnan hogy megeredt, már hazatérőben</l>
					<l>Ősz aggot eléje hoztak az erdőben,</l>
					<l>Ki magát mondotta isten emberének,</l>
					<l>Bizonyt a rabok is mellette tevének,</l>
				</lg>
				<lg>
					<l>Hogy ez a híres jós, ki e földet lakja,</l>
					<l>Hite nem bizánti, hanem bálvány papja,</l>
					<l>Búvóhelye barlang mind nyári és téli,</l>
					<l>Jár hozzá a népség, imádja, mert féli.</l>
				</lg>
				<lg>
					<l>Noha senkit nem bánt, jóslatban sem hazud,</l>
					<l>Vígasztja szelíden a nehéz panaszút;</l>
					<l>Adományt nem hajszol, de - mi szükség - elvesz</l>
					<l>Testi ruházathoz, testi eledelhez.</l>
				</lg>
				<lg>
					<l>Ezt hogy a királynak unszolák eléje,</l>
					<l>Különös volt látni ó gyapju zekéje,</l>
					<l>Mely aláfolyt sarkig, tiszta, de sárgulva</l>
					<l>Festetlen fehére hosszas idő múlva.</l>
				</lg>
				<lg>
					<l>Ősz haja mellestül betakará vállát</l>
					<l>Vegyítve fakóbban nagy ezüst szakállát,</l>
					<l>Kezébe’ fehér bot, s a tetején ennek</l>
					<l>Szalagos babér dísz, pártája istennek.</l>
				</lg>
				<lg>
					<l>Ott, hajtva királynak fejet illőn s térdet,</l>
					<l>Így felel a szóra melyet a hős kérdett:</l>
					<l>„Ki vagyok? - Bízom, hogy nem Etele rabja,</l>
					<l>Hanem az ó isten dalnoka és papja.</l>
				</lg>
				<lg>
					<l>„Amaz istené, kit látsz faragott míven</l>
					<l>Feszíteni húrját lanton avagy íven,</l>
					<l>Ki jóslatot zenge sok ezer öltőnek,</l>
					<l>Mely bölcsebb vala, mint akik ez’tán nőnek.</l>
				</lg>
				<lg>
					<l>„De hatalmas ő még! - s Bizánt ha bolondúl,</l>
					<l>Bizánt lakol érte, ő vele nem gondol...</l>
					<l>Sőt gondol erősen: bűnteti; már kezdi,</l>
					<l>S talán Te vagy a kar, mely által elveszti.</l>
				</lg>
				<lg>
					<l>„Hanem én a szókat igazítom rendre,</l>
					<l>Nem felelek hosszan rövid kérdésedre;</l>
					<l>Parancsodat várom, kegyelmedet kérem,</l>
					<l>Nehogy az istenség megboszúlja vérem.”</l>
				</lg>
				<lg>
					<l>Monda Etel: „Csínján!... istened egy árnyék,</l>
					<l>Magad egy hang volnál, ha én abba’ járnék:</l>
					<l>Hallám s nincs. De megóv, ha mi óvhat, téged:</l>
					<l>Bendeguz atyámra mutató vénséged.</l>
				</lg>
				<lg>
					<l>„Hanem itt tégy próbát jósi tudományból,</l>
					<l>(Mert jóslatom immár vagyon isten-szájból):</l>
					<l>Mint lesz birodalmam lefolyása, vége?</l>
					<l>Lássam, az istened igaz istenség-e?”</l>
				</lg>
				<lg>
					<l>Mind a körülállók mosolyogtak erre,</l>
					<l>Szánva tekintének az öreg emberre,</l>
					<l>Tudván hogy Etel már Isten kardját birja,</l>
					<l>Kirül a világfán jós íge van irva.</l>
				</lg>
				<lg>
					<l>Mint szarvas, ebektül ha vagyon űzőben,</l>
					<l>Tekingete oldalt, hátra is elsőben</l>
					<l>Az öreg, s válasszal késik vala nyelve;</l>
					<l>Megszólala végre karját fölemelve:</l>
				</lg>
				<lg>
					<l>„Sorsát a hatalmas ne hívja ki, kérdvén:</l>
					<l>Sokszor a bal végzet hever isten térdén</l>
					<l>S ott marad, ameddig boszura nem költi</l>
					<l>Bűn, s emberi vak dölyf, mely az elmét tölti.</l>
				</lg>
				<lg>
					<l>„Birodalmak sűrűn támadnak, enyésznek,</l>
					<l>Hamarább, ha gyorsan növekedést vésznek:</l>
					<l>Netalán a jóslat teneked sem kedvez...</l>
					<l>Ragaszkodom inkább adott kegyelmedhez.”</l>
				</lg>
				<lg>
					<l>Etele azonban akará hogy hallja,</l>
					<l>Mit zeng sorsa felől hamis isten dalja;</l>
					<l>Mire az ősz fürtét köntöse szárnyával</l>
					<l>Befedé, s könyörgést mormola hangjával.</l>
				</lg>
				<lg>
					<l>Mint betakart méhkas, zúg vala, mig dallá</l>
					<l>Lett végre a zsongás. Etele meghallá,</l>
					<l>Mert kis kora óta érti a jós nyelvét;</l>
					<l>S így vette dalának röviden értelmét.</l>
				</lg>
				<lg>
					<l>Hogy nagy birodalma elenyész holtával,</l>
					<l>De helyre megint áll az idő folytával,</l>
					<l>Fia, kit nem ösmer, bár vagyon életben,</l>
					<l>Fogja fölépítni. Ez van a végzetben.</l>
				</lg>
				<lg>
					<l>Etel ingerűlten kacagott fel rája</l>
					<l>S így szólala: „Hazudsz, hazug isten szája!</l>
					<l>Fiam egy sincs akit vonásrul vonásra...</l>
					<l>Hogy’ véd meg a máglyán istened, ám lássa!”</l>
				</lg>
				<lg>
					<l>S inte, parancsolván hogy hátra vezessék. -</l>
					<l>Nyomban Etelvárról juta ám követség,</l>
					<l>Jelenteni, hogy lett Isten ajándéka</l>
					<l>Fiugyermek, akit szült asszonya, Réka.</l>
				</lg>
				<lg>
					<l>Réka, feleségül amaz Ilda mellé</l>
					<l>Kit vőn, mikor ennek gőgjét megigenlé,</l>
					<l>S hogy udvara közt mind visszavonást szított,</l>
					<l>Szíve melegjéből leve kitaszított.</l>
				</lg>
				<lg>
					<l>S hozta szerelmében, díszül az udvarnak,</l>
					<l>Keleti országból leányát Magyarnak,</l>
					<l>Ki vala ös honban magyarok királya;</l>
					<l>Réka az új hitves, ennek egy-leánya.</l>
				</lg>
				<lg>
					<l>Ete, Bulcsu fia, a követség élén</l>
					<l>Megszólala most, nagy főhajtva beszélvén:</l>
					<l>„Öröm és dicsőség Etele királynak!</l>
					<l>Fénye le ne szálljon soha is napjának.</l>
				</lg>
				<lg>
					<l>„Mert a királyné, kit hagya édes terhben,</l>
					<l>Megszűlte fiát már - fiat első szerben -;</l>
					<l>Virágzik Etelvár ragyogó örömtül,</l>
					<l>Áhítja királyát látni szembe - szemtül.</l>
				</lg>
				<lg>
					<l>„Jer azért, lásd arcát az új csecsemőnek,</l>
					<l>(Mindenki tiéddel vallja egyenlőnek),</l>
					<l>S nevet neki válassz névinnepet űlve,</l>
					<l>Melyre a hír majdan koszorúit tűzze!”</l>
				</lg>
				<lg>
					<l>Etele a választ megadá, mint kellett,</l>
					<l>De belül megdöbbent ám az öröm mellett:</l>
					<l>„Ez az ismeretlen!” villana eszébe</l>
					<l>S egy percre sötéten elkomorúlt képe.</l>
				</lg>
				<lg>
					<l>Majd rendele dús tort vendég követeknek,</l>
					<l>Kincses ajándékot vinni a betegnek:</l>
					<l>Sok római ékszert, arany-ezüst marhát,</l>
					<l>Kit hoza a földről, hol ma lakik dalmát.</l>
				</lg>
				<lg>
					<l>De mikor sátrába bevonúlt estenden,</l>
					<l>S megvárta előbb, míg néma leend minden.</l>
					<l>Pillogva a tábor-tüzek amint múltak,</l>
					<l>S a mennyégnek örök csillagi felgyúltak:</l>
				</lg>
				<lg>
					<l>Küldé izenettel sátori szolgáját,</l>
					<l>Hogy látni akarja öreg jós orcáját,</l>
					<l>Hogy vele négyszemközt valamit beszéljen</l>
					<l>Bántása ma nem lesz, biztassa ne féljen.</l>
				</lg>
				<lg>
					<l>Hamar az ősz megjött s utalák menten be;</l>
					<l>Etele komoran állott vele szembe</l>
					<l>S elnézte sokáig tiszteletes arcát,</l>
					<l>Melyen az indulat nem jelölé harcát.</l>
				</lg>
				<lg>
					<l>Megszólala végre: „Öreg, akit adtál</l>
					<l>Jóslatot, egy ízén még sem hazudott, áll;</l>
					<l>De felelj, hol vetted? igazán az égből?</l>
					<l>Vagy sejtve koholtad régi bölcseségből?”</l>
				</lg>
				<lg>
					<l>Erre a jós: „Tiltja istenem és nyelvem,</l>
					<l>- Válaszol - ily szókra, vallatva, felelnem.</l>
					<l>Mert jósol az isten, kik hozzá folyamnak:</l>
					<l>De nem enged földi kényszer hatalomnak.”</l>
				</lg>
				<lg>
					<l>Etele ily bátor feleletre nem várt,</l>
					<l>S habozék: kardjával döfje-e le mindjárt,</l>
					<l>Avagy oly kegyelmét hozzája mutassa,</l>
					<l>Melynek amaz hírét messze ragyogtassa.</l>
				</lg>
				<lg>
					<l>Szólt végre szelíden: „Öreg, elbocsátlak,</l>
					<l>Légy papja tovább is faragott kőbábnak,</l>
					<l>De ne ámíts pénzért, tudva hamis hittel;</l>
					<l>Ím ez arany kincs, légy vele boldog, vidd el.”</l>
				</lg>
				<lg>
					<l>„Kincse az istennek - felel a jós - hajdant</l>
					<l>Vala templom-számra; most lakhelye barlang,</l>
					<l>Maga is papja is, üldözve, szegények:</l>
					<l>Adományod nélkül, nagy király, megélek.”</l>
				</lg>
				<lg>
					<l>Etel ámulásban szemeit felvonta,</l>
					<l>Beszorítá öklét s meg kinyitá, mondva:</l>
					<l>„Élj hát öreg; ímhol visszaadom élted.”</l>
					<l>S szabadon ereszté a lángra itéltet.</l>
				</lg>
				<p>Második ének</p>
				<p>Detre udvarlása</p>
				<lg>
					<l>Lassan Etelvárnak seregét mozdítja</l>
					<l>Etel, hova megtér diadalmas útja,</l>
					<l>Kit előbb bátyjáról hívtak Budavárnak;</l>
					<l>Lakhelye ott van most Etele királynak.</l>
				</lg>
				<lg>
					<l>Kő vala ott minden (mer’ a város régi):</l>
					<l>Tornyos paloták nagy kevély düledéki,</l>
					<l>Oszlopok és ívek, folyosók, tornácok,</l>
					<l>Márvánnyal kirakott feredő források.</l>
				</lg>
				<lg>
					<l>Bástyafalak kívűl szegik vala körbe,</l>
					<l>Kapuréssel itt-ott ugyan átaltörve,</l>
					<l>Kit Etel jobb karba hozatott, hogy székét</l>
					<l>Odatette, - hajtván munkatevő népét;</l>
				</lg>
				<lg>
					<l>Kik követ a mésszel forrasztani tudnak,</l>
					<l>Ácsolni a sziklát, verni vasat rúdnak,</l>
					<l>Mind az aláhódolt országa lakóit,</l>
					<l>Hozzájok a maga ügyes faragóit;</l>
				</lg>
				<lg>
					<l>Hogy palotát néki s mind a királynőknek</l>
					<l>Rakjanak, és házat körül a hún főknek;</l>
					<l>Kívül legyen érc s kő fala, csúcsa, tornya,</l>
					<l>De belül faragcsált mívü a cikornya.</l>
				</lg>
				<lg>
					<l>Minden rekesz és fal belül áttöressék,</l>
					<l>Hogy fa faragványnak légyen nagy üresség,</l>
					<l>Hova termet, ágast, folyosókat ácsok</l>
					<l>Tanúlt keze véssen, mint régi szokások.</l>
				</lg>
				<lg>
					<l>De bent is azonban, hol nem vala már rom,</l>
					<l>S meddig a szem ellát kívül is a váron:</l>
					<l>Hunok apró sátra környöskörül álla,</l>
					<l>Mindé, ki Etele udvarán szolgála.</l>
				</lg>
				<lg>
					<l>Onnan Etelvárból király hazajöttét</l>
					<l>Egyszerre az ország szélire meglőtték</l>
					<l>Nyilasok, kik voltak állatva ki rendre;</l>
					<l>Vala ez intézet harcra, védelemre.</l>
				</lg>
				<lg>
					<l>Hogy, mennyire íjász lőhet erős karral,</l>
					<l>Fentálljanak éj- s nap, láncolatos sorral,</l>
					<l>Katonák észak-, dél-, kelet és nyugotra,</l>
					<l>Figyelve körösleg minden állapotra.</l>
				</lg>
				<lg>
					<l>És, ha mi zendűlet esik a határon,</l>
					<l>Hírt róla tegyenek, röpülő nyílszárnyon,</l>
					<l>Vagy Etel parancsát váltva tovább vessék,</l>
					<l>Könnyü írott hártyán vigye nyílsebesség.</l>
				</lg>
				<lg>
					<l>Nappalra ez a rend; éjet-szaka tűzjel:</l>
					<l>Adni tovább messze lobogó nagy tűzzel,</l>
					<l>Ha veszély ott künn s új háború gyülekszik</l>
					<l>Vagy tág birodalmán valahol fellegzik.</l>
				</lg>
				<lg>
					<l>Így, mint heverő pók, mely szálait őrzi,</l>
					<l>Hálója rezgését Etel is megérzi,</l>
					<l>Legyen az ellenség, vagy akadt zsákmánya;</l>
					<l>Vala ez intézet maga találmánya.</l>
				</lg>
				<lg>
					<l>Fel hát eme hírre mind gótok, alánok,</l>
					<l>Szürr, herül és lombárd idegen királyok</l>
					<l>Jöttek Etelvárra Etelét szolgálni,</l>
					<l>Otthon fejedelmek, itt az ő szolgái.</l>
				</lg>
				<lg>
					<l>Ünnepet a király, fia örömére,</l>
					<l>Hagya hadjátékot s lakomát négy hétre,</l>
					<l>Azalatt vendéglé mind a hunok nagyját,</l>
					<l>Mind szolga királyok tarka egész hadját.</l>
				</lg>
				<lg>
					<l>Ott vala ősz Detre, fejedelmi garral,</l>
					<l>Uralni urát mind az egész udvarral,</l>
					<l>Úgy szint’ Odoáker, Ardarik, Alárik,</l>
					<l>Valamir, - akikből egy-egy király válik.</l>
				</lg>
				<lg>
					<l>Detre alázattal végzi vala tisztét,</l>
					<l>Elnyomva szivében ama régi büszkét,</l>
					<l>Mikor Etelének kengyelt fogni kellett,</l>
					<l>Vagy állani hátul arany széke mellett.</l>
				</lg>
				<lg>
					<l>Mert rettegi vala Etele gyanúját,</l>
					<l>Hogy Buda részén a követ együtt fúják</l>
					<l>Ő és az idegen többi fejedelmek,</l>
					<l>Csak tőrnek alítá az adott kegyelmet.</l>
				</lg>
				<lg>
					<l>Maga is hát hűbbnek egyre magát színlé.</l>
					<l>Hosszú türelemre társait is inté</l>
					<l>Biztatva, hogy el kell jönnie a napnak,</l>
					<l>Mely szabadúlást hoz valamennyi rabnak.</l>
				</lg>
				<lg>
					<l>Ildába reményét azelőtt vetette;</l>
					<l>Hanem Ilda férjét igazán szerette,</l>
					<l>S Aladárt ohajtá királyi utódnak,</l>
					<l>Nem, hogy alá essék szolgául a gótnak.</l>
				</lg>
				<lg>
					<l>Boszuját Szigfrídért se’ feledte még el,</l>
					<l>Sőt várja kitartó női reménységgel,</l>
					<l>Hogy idő forduljon és alkalom erre:</l>
					<l>Így ezen oldalról hamar megjött Detre.</l>
				</lg>
				<lg>
					<l>De, hogy Etel hozta Ilda után Rékát,</l>
					<l>Detre is megkezdé ravaszúl játékát. -</l>
					<l>Hanem ennek itt most van is nincs is sorja:</l>
					<l>Fő ünnep e mái: a nevezés torja.</l>
				</lg>
				<lg>
					<l>Ül vala Etel fönt aranyos karszékben,</l>
					<l>S vele Réka asszony koronás felségben,</l>
					<l>Más asszonyi hátrább. Ilda magát menté,</l>
					<l>Hogy beteg, urának (vesztére) jelenté.</l>
				</lg>
				<lg>
					<l>Hun urak egy részén: Bulcsu, Szoárd, Torda,</l>
					<l>Szömöre, a kádár álltak vala sorba,</l>
					<l>Másfelől a fényes idegen királyok,</l>
					<l>Etele nagyságát emeli pompájok.</l>
				</lg>
				<lg>
					<l>Bíbor-aranydíszben a csecsemőt hozták,</l>
					<l>Nézni az uraknak körül meghordozták,</l>
					<l>Azután Etelnek vivék atya-csókra,</l>
					<l>Nyitá komor ajkát neki nyájas szókra.</l>
				</lg>
				<lg>
					<l>Nevet is fiának ada jó reményben,</l>
					<l>Kehely-áldozván szólt: „neve Csaba légyen.”</l>
					<l>Mert Csaba volt atyja hős régi Kevének,</l>
					<l>Ki alatt a húnok e földre jövének.</l>
				</lg>
				<lg>
					<l>Azután székéből áldozni kiszállott</l>
					<l>Oda, hol fehér mén és fekete állott,</l>
					<l>Fekete Ármánynak, de fehér Istennek;</l>
					<l>Vele az urak mind s hódolt fejedelmek.</l>
				</lg>
				<lg>
					<l>Gyorsan paripákat általüté karddal,</l>
					<l>Jobbal a fehéret, a feketét ballal;</l>
					<l>Helyezék a nézők két külön oltárra;</l>
					<l>S Etel ily könyörgést vőn kegyes ajkára:</l>
				</lg>
				<lg>
					<l>„Had ura Isten, ki nem alak vagy kőben,</l>
					<l>De robogsz nyilvetve nagy örök felhőben,</l>
					<l>Kit mi, világ lelkét, bár soha nem látunk,</l>
					<l>Köveid, forrásid képében imádunk.</l>
				</lg>
				<lg>
					<l>„Ím e Csaba gyermek! tenéked ajánlom;</l>
					<l>Amit adál jóslat, visszára ne váljon,</l>
					<l>Te is, Ármány, fordulj elleni kárára;</l>
					<l>Tetszős legyen néktek e Csaba oltára.”</l>
				</lg>
				<lg>
					<l>Mondá -, s mikor a tűz már sebesen égett,</l>
					<l>Vette fiát ölbe hajáldozat végett,</l>
					<l>Pelyhéből valamit a lángba röpíte;</l>
					<l>S táltoshoz emígy szólt, ki neki segíte:</l>
				</lg>
				<lg>
					<l>„Torda apám, nézd csak ama füstöt, hol jár;</l>
					<l>Az elébb Istenhez lőtte fel az oltár,</l>
					<l>Most ahol, mint kígyók, földön együtt csúsznak:</l>
					<l>Félek: a Jó, a Rossz netán haragusznak.”</l>
				</lg>
				<lg>
					<l>Táltos, ki az évek s napok útját rójja,</l>
					<l>Megnézte rovását, megijedt, és szóla:</l>
					<l>„Bal napon áldoztunk született Csabának:</l>
					<l>Napja, ez év töltén, Buda halálának.”</l>
				</lg>
				<lg>
					<l>Ily csere-szót tőnek halkan egymás mellett;</l>
					<l>Hanem Isten lángja ismét eleven lett,</l>
					<l>Füstje is Ármányét fellengve haladta,</l>
					<l>Mint hegyi nagy cserszál a bokrot alatta.</l>
				</lg>
				<lg>
					<l>Áldomás ezután leve mind napestig,</l>
					<l>S éjszaka míg feljött az égi fiastik;</l>
					<l>Fény a palotában versengve a kedvvel,</l>
					<l>Új itala bornak régi köles-nedvvel.</l>
				</lg>
				<lg>
					<l>Csak Etelének volt hallgatag a szája.</l>
					<l>Töri az elméjét jóslatok homálya,</l>
					<l>Éjjel is így várta nap kora ébredtét,</l>
					<l>Vele az üdvözlő királyokat, s Detrét.</l>
				</lg>
				<lg>
					<l>Haza mind a többit hamar elbocsátá,</l>
					<l>Vendégül a szászt még asztalához látá,</l>
					<l>Szólt vele sok nyájas, tiszteletes szókat,</l>
					<l>Kérdezve a más-más isten imádókat:</l>
				</lg>
				<lg>
					<l>„Detre, ki sok napnak érted arany fényét,</l>
					<l>Láttad az észak, dél, s nyugat ó törvényét,</l>
					<l>Sőt azokét is már sejted, alá délnek,</l>
					<l>Kik fára feszített istenbe’ remélnek;</l>
				</lg>
				<lg>
					<l>„Emberölés terjed tág birodalmamban;</l>
					<l>Törvényt azok ellen kivánok azonban,</l>
					<l>Kik vérrel a vért s a becsűletet mossák:</l>
					<l>Meddig a kard tiszta? hol müve gyilkosság?”</l>
				</lg>
				<lg>
					<l>Mint tigris a lesből prédára ha szökken,</l>
					<l>Villant szeme szásznak nagyot e szó közben,</l>
					<l>De mohos odvába meg’ visszalapúla,</l>
					<l>S Detre a királynak lassu hangon szóla:</l>
				</lg>
				<lg>
					<l>„Isten az embernek dolgát hogy’ itéli</l>
					<l>Karddal, legyen észak-, nyugot-, avagy déli,</l>
					<l>Valamerre a nap hinti arany fényét,</l>
					<l>Láttam, s tudom a nép ebbeli törvényét.</l>
				</lg>
				<lg>
					<l>„Mert a rómaival, ki hisz új istenben,</l>
					<l>Együtt vívtam atyád hős Bendeguz ellen,</l>
					<l>Népszámra velük mind az egész föld támadt;</l>
					<l>De Odin eltörte suhogó szablyámat.</l>
				</lg>
				<lg>
					<l>„Szolgáltam azóta; - nagy ideje annak,</l>
					<l>Gúnyol is a népség már halhatatlannak,</l>
					<l>Mert a nyilat most is homlokom itt hordja;</l>
					<l>Mire tart Odin még? nem tudom; ő gondja.</l>
				</lg>
				<lg>
					<l>„No tehát az ellent ki legyőzte hadban,</l>
					<l>Megölheti vagy nem; Odin egyes abban,</l>
					<l>Odin s valamennyi isteni a népnek;</l>
					<l>Kardot ilyenkor tart becsületben épnek.</l>
				</lg>
				<lg>
					<l>„De ki bajra hívta feleit, testvérét;</l>
					<l>S mikor az nem vívhat, ontja tovább vérét,</l>
					<l>Az egész világot kérdezve bejárhadd:</l>
					<l>Becstelen az a kard, gyilkos az a párhad.”</l>
				</lg>
				<lg>
					<l>Ily választ az öreg költe merész szájon,</l>
					<l>Gondolta, hol a seb, s akará hogy fájjon.</l>
					<l>Búcsúzva Eteltől kifelé vánszorgott,</l>
					<l>S odakinn magában menet ekkép morgott:</l>
				</lg>
				<lg>
					<l>„Etele, nemes vagy! ez lesz a megtorló;</l>
					<l>Elaludná ezt más, közlelkü bitorló,</l>
					<l>De te birodalmad sírját magad ásod:</l>
					<l>Buda vérhalála lessz a te bukásod!”</l>
				</lg>
			</div>
		</body>
	</text>
</TEI>