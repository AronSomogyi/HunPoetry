<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="Dsida_07886_0643" xml:lang="hu" xmlns="http://www.tei-c.org/ns/1.0">
	<teiHeader>
		<fileDesc>
			<titleStmt>
				<title type="main">Psalmus Hungaricus</title>
				<author>
					<persName>
						<surname>Dsida</surname>
						<forename>Jenő</forename>
					</persName>
					<date from="1907" to="1938">1907-1938</date>
					<idno type="VIAF">12329114</idno>
				</author>
				<respStmt>
					<resp>ELTE Verskorpusz conversion</resp>
					<persName>
						<surname>Palkó</surname>
						<forename>Gábor</forename>
						<ref target="https://viaf.org/viaf/65989506"/>
					</persName>
					<persName>
						<surname>Horváth</surname>
						<forename>Péter</forename>
					</persName>
					<persName>
						<surname>Timári</surname>
						<forename>Mária</forename>
					</persName>
					<persName>
						<surname>Indig</surname>
						<forename>Balázs</forename>
					</persName>
					<persName>
						<surname>Fellegi</surname>
						<forename>Zsófia</forename>
					</persName>
				</respStmt>
			</titleStmt>
			<extent>
				<measure unit="words">1173</measure>
			</extent>
			<publicationStmt>
				<p>Published as part of ELTE Verskorpusz</p>
			</publicationStmt>
			<sourceDesc>
				<bibl>
					<title>Psalmus Hungaricus</title>
					<author>
						<persName>
							<surname>Dsida</surname>
							<forename>Jenő</forename>
						</persName>
						<idno type="VIAF">12329114</idno>
					</author>
					<relatedItem type="copyText">
						<bibl>
							<title>Dsida Jenő összegyűjtött versei</title>
							<date when="2010-01-28"/>
							<publisher>Magyar Elektronikus Könyvtárért Egyesület</publisher>
							<ref target="http://mek.oszk.hu/07800/07886"/>
							<respStmt>
								<resp>Original Electronic Edition</resp>
								<persName>
									<surname>Láng</surname>
									<forename>Gusztáv</forename>
								</persName>
								<persName>
									<surname>Orbán</surname>
									<forename>László</forename>
								</persName>
							</respStmt>
						</bibl>
					</relatedItem>
				</bibl>
			</sourceDesc>
		</fileDesc>
		<encodingDesc>
			<projectDesc>
				<p>ELTE Verskorpusz - automatic annotation</p>
			</projectDesc>
			<classDecl>
				<taxonomy xml:id="g">
					<category xml:id="g.p">
						<catDesc>poetry</catDesc>
						<category xml:id="g.pl">
							<catDesc>lyric poetry</catDesc>
						</category>
						<category xml:id="g.pn">
							<catDesc>narrative poetry</catDesc>
						</category>
					</category>
				</taxonomy>
			</classDecl>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textClass>
				<catRef target="#g.p"/>
			</textClass>
		</profileDesc>
		<revisionDesc>
			<change when="2019-07-29">level1</change>
		</revisionDesc>
	</teiHeader>
	<text>
		<body>
			<div type="poem">
				<head>Psalmus Hungaricus</head>
				<p>I.</p>
				<lg>
					<l>Vagy félezernyi dalt megírtam</l>
					<l>s e szót: magyar,</l>
					<l>még le nem írtam.</l>
					<l>Csábitott minden idegen bozót,</l>
					<l>minden szerelmet bujtató liget.</l>
					<l>Ó, mily hályog borult szememre,</l>
					<l>hogy meg nem láttalak,</l>
					<l>te elhagyott, te bus, kopár sziget,</l>
					<l>magyar sziget a népek Óceánján!</l>
					<l>Mily ólom ömlött álmodó fülembe,</l>
					<l>hogy nem hatolt belé</l>
					<l>a vad hullámverés morzsoló harsogása,</l>
					<l>a morzsolódó kis sziget keserü mormogása.</l>
					<l>Jaj, mindenből csak vád fakad:</l>
					<l>miért kimélted az erőt,</l>
					<l>miért kimélted válladat,</l>
					<l>miért nem vertél sziklatöltést,</l>
					<l>erős, nagy védőgátakat?</l>
					<l>Elhagytam koldus, tékozló apámat</l>
					<l>s aranyat ástam, én gonosz fiu!</l>
					<l>Mily szent vagy te, koldusság</l>
					<l>s te sárarany, te szépség, mily hiu!</l>
					<l>Koldusapám visszafogadsz-e,</l>
					<l>bedőlt viskódban helyet adsz-e,</l>
					<l>ha most lábadhoz borulok</l>
					<l>s eléd öntöm minden dalom</l>
					<l>s férges rongyaid csókkal illetem</l>
					<l>s üszkös sebeid tisztára nyalom?</l>
					<l>Nagy, éjsötét átkot mondok magamra,</l>
					<l>verset, mely nem zenél,</l>
					<l>csak felhörög,</l>
					<l>eget-nyitó, poklot-nyitó</l>
					<l>átkot, hogy zugjon, mint a szél,</l>
					<l>bőgjön, mint megtépett-szakállu vén zsidó</l>
					<l>zsoltáros jajgatása</l>
					<l>Babylon vizeinél:</l>
					<l>Epévé változzék a víz, mit lenyelek,</l>
					<l>ha téged elfelejtelek!</l>
					<l>Nyelvemen izzó vasszeget</l>
					<l>üssenek át,</l>
					<l>mikor nem téged emleget!</l>
					<l>Hunyjon ki két szemem világa,</l>
					<l>mikor nem rád tekint,</l>
					<l>népem, te szent, te kárhozott, te drága!</l>
				</lg>
				<p>II.</p>
				<lg>
					<l>Ó, én tudom, hogy mi a nagyszerű</l>
					<l>a minden embert megsimogató</l>
					<l>tág mozdulat,</l>
					<l>az élet s halál titkát kutató,</l>
					<l>bölcsen nemes, szép, görög hangulat.</l>
					<l>A hűssel biztató, közös és tiszta tó,</l>
					<l>a szabadság, mely minden tengerekben</l>
					<l>sikongva uszik, ujjong és mulat!</l>
					<l>Kezem gyümölcsöt</l>
					<l>minden fáról szedett.</l>
					<l>Nyolc nemzet nyelvén szóltam életemben</l>
					<l>és minden fajták lelke fürdetett.</l>
					<l>S most mégis, mégis áruló vagyok,</l>
					<l>a minden-eszme sajgó árulója,</l>
					<l>most mégis bősz barlanglakó vagyok,</l>
					<l>vonitó vad, ki vackát félti, ója,</l>
					<l>vadállat, tíz köröm</l>
					<l>és csattogó agyar</l>
					<l>s ki eddig mondtam: ember!</l>
					<l>most azt mondom: magyar!</l>
					<l>És háromszor kiáltom</l>
					<l>és holtomig kiáltom:</l>
					<l>magyar, magyar, magyar!</l>
					<l>A nagy gyümölcsös fájáról szakadt</l>
					<l>almából minden nép fia ehet,</l>
					<l>de nékem nem szabad,</l>
					<l>de nékem nem lehet.</l>
					<l>Dalolhat bárki édes szavakat</l>
					<l>és bughat lágyan, mint a lehelet</l>
					<l>s bizvást nyugodhatik, hol várja pad,</l>
					<l>s ha kedve támad, bárhová mehet,</l>
					<l>de nékem nem szabad,</l>
					<l>de nékem nem lehet.</l>
					<l>Bűn a mosolygó pillanat, mit lelkem elhenyél,</l>
					<l>szívszakadásig igy kell énekelnem</l>
					<l>Babylon vizeinél:</l>
					<l>Epévé változzék a víz, mit lenyelek,</l>
					<l>ha téged elfelejtelek!</l>
					<l>Nyelvemen izzó vasszeget</l>
					<l>üssenek át,</l>
					<l>mikor nem téged emleget!</l>
					<l>Hunyjon ki két szemem világa,</l>
					<l>mikor nem rád tekint,</l>
					<l>népem, te szent, te kárhozott, te drága!</l>
				</lg>
				<p>III.</p>
				<lg>
					<l>Firenze képei, holland virágok,</l>
					<l>zöld tengerek halk, álmos loccsanása,</l>
					<l>ájultató gyönyörüségek,</l>
					<l>Páris tüze, Velence csillogása,</l>
					<l>még lelkemet is lehunyom,</l>
					<l>bezárom, hogy ne lássa.</l>
					<l>Ha atomokra bomlik is</l>
					<l>miattuk minden sejtem,</l>
					<l>ha arcom kékre torzul is,</l>
					<l>mind, mind, mind elfelejtem!</l>
					<l>Hajam csapzottra borzolom,</l>
					<l>mint gubancos csepüt és szürke kócot</l>
					<l>és gőggel viselem</l>
					<l>fajtám egyenruháját:</l>
					<l>a foltozott darócot.</l>
					<l>Mert annak fia vagyok én,</l>
					<l>ki a küszöbre téve,</l>
					<l>a külső sötétségre vettetett,</l>
					<l>kit vernek ezer éve,</l>
					<l>kit nem fogad magába soha a béke réve!</l>
					<l>Bolyongásom pusztáin,</l>
					<l>a végtelen nagy éjen</l>
					<l>csak az ő szíve fénylik,</l>
					<l>ő a rögeszmém, végső szenvedélyem,</l>
					<l>ráfonódom, rajta kuszom</l>
					<l>fölfelé, mint szőlőkarón a kacs.</l>
					<l>Mogorva lettem,</l>
					<l>kemény, sötét és szótlan és makacs.</l>
					<l>Vér csurgott rám és nem tudom lemosni.</l>
					<l>Jajt hallottam és nem tudom feledni.</l>
					<l>A holtakat nem tudom eltemetni;</l>
					<l>egy eszelős dal lett az utitársam,</l>
					<l>rekedt dal, nem zenél,</l>
					<l>csak hörög, mint a szél,</l>
					<l>zug, mint vihartól ráncigált fák</l>
					<l>Babylon vizeinél:</l>
					<l>Epévé változzék a víz, mit lenyelek,</l>
					<l>ha téged elfelejtelek!</l>
					<l>Nyelvemen izzó vasszeget</l>
					<l>üssenek át,</l>
					<l>mikor nem téged emleget!</l>
					<l>Hunyjon ki két szemem világa,</l>
					<l>mikor nem rád tekint,</l>
					<l>népem, te szent, te kárhozott, te drága!</l>
				</lg>
				<p>IV.</p>
				<lg>
					<l>Mit nékem most a Dante terzinái</l>
					<l>s hogy Goethe lelke mit hogyan fogant,</l>
					<l>mikor tetszhalott véreimre</l>
					<l>hull már a föld és dübörög a hant,</l>
					<l>mikor e bus kor harsonája</l>
					<l>falakat dönt és lelket ingat,</l>
					<l>mikor felejtett, ősi szóra</l>
					<l>kell megtanítni fiainkat,</l>
					<l>mikor rémít a falvak csendje</l>
					<l>s elönt a semmi árja minket</l>
					<l>és szülni kell és nemzeni</l>
					<l>s magunk képére kalapálni</l>
					<l>vánnyadt gyermekeinket!</l>
					<l>Mit bánom én a történelmet</l>
					<l>s hogy egykoron mi volt!</l>
					<l>Lehetsz-e bölcs, lehetsz-e költő,</l>
					<l>mikor anyád sikolt?!</l>
					<l>Európa, én nagy mesterem,</l>
					<l>lámcsak mivé lett fogadott fiad:</l>
					<l>mily korcsbeszédű, hitvány,</l>
					<l>elvetemült és tagadó tanitvány,</l>
					<l>addig paskolta áztatott kötél,</l>
					<l>míg megszökött és elriadt.</l>
					<l>Fáj a földnek és fáj a napnak</l>
					<l>s a mindenségnek fáj dalom,</l>
					<l>de aki nem volt még magyar,</l>
					<l>nem tudja, mi a fájdalom!</l>
					<l>Vallom, hogy minden fegyver jogtalan,</l>
					<l>a szelid Isten könnyezett és úgy tanitotta ezt,</l>
					<l>ám annak kezében, kit fegyver szorongat,</l>
					<l>a fegyver megdicsőül, és ragyogni kezd.</l>
					<l>Ezért nem is hányódom már magamban,</l>
					<l>vallom, hogy igazam nincs</l>
					<l>és mégis igazam van</l>
					<l>és mától fogva énnekem</l>
					<l>örökre ez az énekem:</l>
					<l>Epévé változzék a víz, mit lenyelek,</l>
					<l>ha téged elfelejtelek!</l>
					<l>Nyelvemen izzó vasszeget</l>
					<l>üssenek át,</l>
					<l>mikor nem téged emleget!</l>
					<l>Hunyjon ki két szemem világa,</l>
					<l>mikor nem rád tekint,</l>
					<l>népem, te szent, te kárhozott, te drága!</l>
				</lg>
				<p>V.</p>
				<lg>
					<l>Idegen vérű és beszédű</l>
					<l>kenyeres jópajtásaim,</l>
					<l>kikkel együtt bolyongtam az emberiség ligetét,</l>
					<l>kiket szerettem,</l>
					<l>s kik szerettétek lágy szivem</l>
					<l>nyitott és éneklő sebét,</l>
					<l>nekem is fáj, higgyétek el,</l>
					<l>hogy zord a szóm és homlokom setét.</l>
					<l>Nekem is fáj, hogy bucsuzom,</l>
					<l>mert immár más utakra kelle mennem,</l>
					<l>de így zeng most a trónjavesztett</l>
					<l>magyar Isten parancsa bennem</l>
					<l>s én nem tagadhatom meg Őt,</l>
					<l>mikor beteg és reszkető és nincs többé hatalma,</l>
					<l>mikor palástja cafatos és fekvőhelye szalma.</l>
					<l>Nincs más testvérem, csak magyar,</l>
					<l>ha virrasztok, miatta állok poszton,</l>
					<l>csak tőle kérek kenyeret</l>
					<l>s csak ő, kivel a kenyeret megosztom.</l>
					<l>Sok tévelygés és sok kanyar</l>
					<l>után jutottam el ide:</l>
					<l>ha bűnös is, magyar</l>
					<l>s ha tolvaj is, magyar</l>
					<l>s ha gyilkos is, magyar</l>
					<l>itt nincsen alku, nincsen semmi “de”.</l>
					<l>Gyűlöletes, ki ünneplő ruháját</l>
					<l>s virágos lelkét fitogtatva henceg,</l>
					<l>mi elesettek, páriák vagyunk,</l>
					<l>testvérek a nyomorban és a bűnben,</l>
					<l>sápadtak, torzak, bélyeges fegyencek.</l>
					<l>Zúgjon fel hát a magyar zsoltár,</l>
					<l>dúljon a boldog, éji álmokon,</l>
					<l>seperjen át a fekete,</l>
					<l>tarajos és hideg hullámokon</l>
					<l>lángkönnyet csepegő fáklyák fényeinél,</l>
					<l>Babylon vizeinél:</l>
					<l>Epévé változzék a víz, mit lenyelek,</l>
					<l>ha téged elfelejtelek!</l>
					<l>Nyelvemen izzó vasszeget</l>
					<l>üssenek át,</l>
					<l>mikor nem téged emleget!</l>
					<l>Hunyjon ki két szemem világa,</l>
					<l>mikor nem rád tekint,</l>
					<l>népem, te szent, te kárhozott, te drága!</l>
				</lg>
				<p>VI.</p>
				<lg>
					<l>Száraz nyelvem kisebzett,</l>
					<l>égő fejem zavart.</l>
					<l>Elindulok, mint egykor Csoma Sándor,</l>
					<l>hogy felkutassak mindenegy magyart.</l>
					<l>Székelyek, ott a bércek szikla-mellén,</l>
					<l>üljetek mellém!</l>
					<l>Magyarok ott a Tisza partján,</l>
					<l>magyarok ott a Duna partján,</l>
					<l>magyarok ott a tót hegyek közt</l>
					<l>s a bácskai szőlőhegyek közt</l>
					<l>üljetek mellém!</l>
					<l>Magyarok Afrikában, Ázsiában,</l>
					<l>Párisban, vagy Amerikában,</l>
					<l>üljetek mellém!</l>
					<l>Ti eztán születők s ti porlócsontu ősök,</l>
					<l>ti réghalott regősök, ti vértanuk, ti hősök,</l>
					<l>üljetek mellém!</l>
					<l>Ülj ide, gyűlj ide népem</l>
					<l>S hallgasd, amint énekelek,</l>
					<l>amint a hárfa hurjait</l>
					<l>feszült idegem hurjait</l>
					<l>jajgatva tépem,</l>
					<l>ó népem, árva népem! –</l>
					<l>– s dalolj velem,</l>
					<l>mint akit füstös lángokra szítottak</l>
					<l>vérszínű, ósetét, nehéz, fanyar borok,</l>
					<l>dalolj velem hörögve</l>
					<l>és zugva és dörögve,</l>
					<l>tízmillió, százmillió torok!</l>
					<l>Énekelj, hogy világgá hömpölyögjön</l>
					<l>zsoltárod, mint a poklok tikkadt, kénköves szele</l>
					<l>s Európa fogja be fülét</l>
					<l>s nyögjön a borzalomtól</l>
					<l>és őrüljön bele! –:</l>
					<l>Mérges kígyó legyen eledelünk,</l>
					<l>ha téged elfeledünk,</l>
					<l>Ó, Jeruzsálem!</l>
					<l>Nyelvünkön izzó vasszeget</l>
					<l>verjenek át,</l>
					<l>mikor nem téged emleget,</l>
					<l>Ó, Jeruzsálem!</l>
					<l>Rothadjon el lábunk-kezünk,</l>
					<l>mikoron hozzád hűtlenek leszünk,</l>
					<l>Ó, Jeruzsálem, Jeruzsálem!</l>
				</lg>
				<p>(1936.)</p>
			</div>
		</body>
	</text>
</TEI>