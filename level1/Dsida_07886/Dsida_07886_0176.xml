<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="Dsida_07886_0176" xml:lang="hu" xmlns="http://www.tei-c.org/ns/1.0">
	<teiHeader>
		<fileDesc>
			<titleStmt>
				<title type="main">Az első csók</title>
				<author>
					<persName>
						<surname>Dsida</surname>
						<forename>Jenő</forename>
					</persName>
					<date from="1907" to="1938">1907-1938</date>
					<idno type="VIAF">12329114</idno>
				</author>
				<respStmt>
					<resp>ELTE Verskorpusz conversion</resp>
					<persName>
						<surname>Palkó</surname>
						<forename>Gábor</forename>
						<ref target="https://viaf.org/viaf/65989506"/>
					</persName>
					<persName>
						<surname>Horváth</surname>
						<forename>Péter</forename>
					</persName>
					<persName>
						<surname>Timári</surname>
						<forename>Mária</forename>
					</persName>
					<persName>
						<surname>Indig</surname>
						<forename>Balázs</forename>
					</persName>
					<persName>
						<surname>Fellegi</surname>
						<forename>Zsófia</forename>
					</persName>
				</respStmt>
			</titleStmt>
			<extent>
				<measure unit="words">875</measure>
			</extent>
			<publicationStmt>
				<p>Published as part of ELTE Verskorpusz</p>
			</publicationStmt>
			<sourceDesc>
				<bibl>
					<title>Az első csók</title>
					<author>
						<persName>
							<surname>Dsida</surname>
							<forename>Jenő</forename>
						</persName>
						<idno type="VIAF">12329114</idno>
					</author>
					<relatedItem type="copyText">
						<bibl>
							<title>Dsida Jenő összegyűjtött versei</title>
							<date when="2010-01-28"/>
							<publisher>Magyar Elektronikus Könyvtárért Egyesület</publisher>
							<ref target="http://mek.oszk.hu/07800/07886"/>
							<respStmt>
								<resp>Original Electronic Edition</resp>
								<persName>
									<surname>Láng</surname>
									<forename>Gusztáv</forename>
								</persName>
								<persName>
									<surname>Orbán</surname>
									<forename>László</forename>
								</persName>
							</respStmt>
						</bibl>
					</relatedItem>
				</bibl>
			</sourceDesc>
		</fileDesc>
		<encodingDesc>
			<projectDesc>
				<p>ELTE Verskorpusz - automatic annotation</p>
			</projectDesc>
			<classDecl>
				<taxonomy xml:id="g">
					<category xml:id="g.p">
						<catDesc>poetry</catDesc>
						<category xml:id="g.pl">
							<catDesc>lyric poetry</catDesc>
						</category>
						<category xml:id="g.pn">
							<catDesc>narrative poetry</catDesc>
						</category>
					</category>
				</taxonomy>
			</classDecl>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textClass>
				<catRef target="#g.p"/>
			</textClass>
		</profileDesc>
		<revisionDesc>
			<change when="2019-07-29">level1</change>
		</revisionDesc>
	</teiHeader>
	<text>
		<body>
			<div type="poem">
				<head>Az első csók</head>
				<lg>
					<l>Bizony, valaha nem kellett ilyet</l>
					<l>álmodnom, hogy a párna nyugtot adjon</l>
					<l>s társaim hulltán ne legyek ijedt,</l>
					<l>mint gyomlálás után a megmaradt gyom, –</l>
					<l>mikor mégis kis kamaszként, ki siet,</l>
					<l>nehogy a víg sétáról elmaradjon,</l>
					<l>fütyörésztem és rugtam a rögöt</l>
					<l>s Ilonka várt a kertkapú mögött.</l>
				</lg>
				<lg>
					<l>...Húsos gallyakról csöpögött az illat,</l>
					<l>csilingoltak a fán a levelek.</l>
					<l>Itt az idő, a titkok titka nyilhat!</l>
					<l>Szörcsögve tört fel vágyam, mint meleg</l>
					<l>vérbuggyanás, mikor a mellbe nyil hat</l>
					<l>s azt hittem, roppant terhet emelek</l>
					<l>s görnyedtem, mint virág, ha himporos had,</l>
					<l>méhek súlyától csaknem földre roskad.</l>
				</lg>
				<lg>
					<l>Te építő és romboló elem,</l>
					<l>mely nélkül létünk tája puszta, téli,</l>
					<l>Petőfi álma, első szerelem,</l>
					<l>ki tudna rólad méltókép beszélni?</l>
					<l>Hiába hangolom és szerelem</l>
					<l>a lantot, földi hang ki nem beszéli</l>
					<l>azt a fájdító, boldog muzsikát,</l>
					<l>mi akkor, egyszer bennem muzsikált.</l>
				</lg>
				<lg>
					<l>Pucér, pelyhedző lánykatest lubickol</l>
					<l>a szív tavában és a vér locsog,</l>
					<l>kagylószín lábujjával szembeprickol</l>
					<l>s félálomba szűz hónaljpamacsok</l>
					<l>csiklandják orromat és számat is, hol</l>
					<l>nagyhirtelen most meggyullad a csók,</l>
					<l>meggyullad pirosan, perzselve lángol,</l>
					<l>– szeretnék kiszaladni a világból.</l>
				</lg>
				<lg>
					<l>Kirohanni s a csillagok között</l>
					<l>zokogva futni, izzadtan, bolondul,</l>
					<l>míg kergetnek batisztba öltözött</l>
					<l>angyalkák s valamennyi csókot koldul</l>
					<l>s az Isten rázza tűzből ötvözött</l>
					<l>kolompját és az csengve-bongva kondul.</l>
					<l>Csillag szikrázik, angyalcsók ragyog</l>
					<l>s menny, föld azt zengi: Szerelmes vagyok!</l>
				</lg>
				<lg>
					<l>Ti kisfiúk, ti nyurguló palánták,</l>
					<l>kikben az első csókvágy sistereg!</l>
					<l>Ha tudnátok, a férfit mire szánták</l>
					<l>gonosz, fenekvő asszony-istenek</l>
					<l>s hogy alszanak ki sorra mind a lámpák,</l>
					<l>a férfiszívek és csak füst remeg</l>
					<l>s korom komorlik tovalebegőben</l>
					<l>fölöttük a borzongó levegőben.</l>
				</lg>
				<lg>
					<l>A nedvesrűgyű első vágyban is</l>
					<l>ott szunnyad már a szúrós férfipálya</l>
					<l>termése, érett szerelmünk hamis,</l>
					<l>zöldmérgű magva, dancs tragédiája,</l>
					<l>mely – mondjam-é? – most négy év mulva is</l>
					<l>belémmarcangol, ujjaimba vájja</l>
					<l>tüskéit s mindent újra felszakít,</l>
					<l>mit oly anyásan heggesztett a hit.</l>
				</lg>
				<lg>
					<l>Egy drága nő, egy asszony, kit szerettem!</l>
					<l>Fák sírjatok, virágok sírjatok!</l>
					<l>Hogy elfeledtem, hogyan is hihettem?</l>
					<l>Füvek ti, sírjon minden sarjatok,</l>
					<l>füvek, akiken ágyamat vetettem</l>
					<l>s ahol most már egyedül alhatok!</l>
					<l>Könnyfürdőben szépüljön égi lénye</l>
					<l>s haljon meg egy nagy szerelem regénye.</l>
				</lg>
				<lg>
					<l>Nem jajgatás ez, sajgó szisszenet,</l>
					<l>te sírsz csak, véső, aki lassan vésel,</l>
					<l>készül az emlék, végső izenet,</l>
					<l>fontolt írás, mit késem kőbe présel:</l>
					<l>Áldás lobogjon a feje felett</l>
					<l>hideg sugárral, égszín feledéssel,</l>
					<l>áldott legyen a csókja mással is,</l>
					<l>áldott legyen haló porában is!</l>
				</lg>
				<lg>
					<l>S te költő, kit a bú mindegyre átvonz</l>
					<l>a zord jelenbe, – mondd versed tovább!</l>
					<l>Térj vissza csak a régi délutánhoz,</l>
					<l>melyen piros pipacs, kék szarkaláb</l>
					<l>közt csábított és vont egy napsugár-bronz</l>
					<l>leányhaj, egy kis kéz, egy karcsu láb,</l>
					<l>egy száj, mely rizsfogakkal ajkát rágja</l>
					<l>s a zsenge vágy, e rózsaszínű máglya.</l>
				</lg>
				<lg>
					<l>A fecskét, hogy a romló kert felett</l>
					<l>merre röpüljön, ki tanítja arra?</l>
					<l>Ki tanítja meg fújni a szelet?</l>
					<l>Ki tanítja a felleget viharra?</l>
					<l>Ki mondja meg, mikor van kikelet</l>
					<l>s bonthatja bolyhos bársonyát a barka?</l>
					<l>Ó, van jeles, nagy tudomány, amit</l>
					<l>tudunk, noha rá senki sem tanít.</l>
				</lg>
				<lg>
					<l>Míg nyugton alszik a gyanútlan elme,</l>
					<l>nem sejtve, hogy mi nagy baj várható,</l>
					<l>súnyin közelg az érés gerjedelme,</l>
					<l>a macskaléptű, orv, gyujtogató</l>
					<l>s a szikrát odalopja őkigyelme,</l>
					<l>ahol a tűzvész könnyen gyujtható:</l>
					<l>a fiatal test fülledt forradalma</l>
					<l>füstölve lobban lángra, mint a szalma.</l>
				</lg>
				<lg>
					<l>...Ülünk egy bodros körtefa alatt.</l>
					<l>Agyamra mintha téboly gőze szállna.</l>
					<l>A félkezem derekára szalad,</l>
					<l>másik hajába túr... Riad, kiválna</l>
					<l>karom közül, de nem tud... Pillanat...</l>
					<l>ajkamon ajka, két kis nedves málna...</l>
					<l>Mint gyom közül cikkázó csöpp gyik, oly</l>
					<l>fürgén siklik ki száján a sikoly.</l>
				</lg>
				<lg>
					<l>Talpraszökik. Izzó parázs a képe</l>
					<l>s arcomra ken egy csattanó pofont.</l>
					<l>Nem bánja, hogy a szoknyájába tép-e</l>
					<l>a parti sűrü, melybe beleront,</l>
					<l>csak fut, bukdácsol, nyargal a sötétbe.</l>
					<l>Hátát ugrálva verdesi befont</l>
					<l>két varkocsa. Én meg csak állok, állok</l>
					<l>a fényben és rekedten kiabálok.</l>
				</lg>
				<lg>
					<l>– Ilonka, állj meg! Ott folyik a víz,</l>
					<l>vigyázz! Vigyázz! – de nem jön semmi válasz.</l>
					<l>Nyelvemen csípős, furcsa málna-íz,</l>
					<l>ínyem cukortól sűrű mézet nyálaz,</l>
					<l>szemem párás, homlokom csupa víz,</l>
					<l>szívem kalimpál és inamba száll az</l>
					<l>első mámor, a fájó, reszketeg,</l>
					<l>s már hallgatok és némán reszketek...</l>
				</lg>
				<lg>
					<l>Elindulok kutatni nagysokára</l>
					<l>a szökevényt. De léptem tántorog.</l>
					<l>Megvan! – A parti pázsit pamlagára</l>
					<l>dőlten piheg és sír és hánytorog.</l>
					<l>A gyűrött kis fehér batisztruhára</l>
					<l>gallyakon átszűrt, sárga láng csorog.</l>
					<l>Kerülgetem lopódzva, lassan, lassan</l>
					<l>s melléguggolok, hogy megsímogassam.</l>
				</lg>
				<lg>
					<l>– Hallod, ne bőgj! – kezdem, de meghatott</l>
					<l>vagyok én is. – Ne bőgj, hisz semmi baj sincs. –</l>
					<l>Még csuklik és szipog ötöt-hatot,</l>
					<l>majd fölveti szemét. Egy kósza hajtincs</l>
					<l>hull kis pufók, könnyekkel maszatolt</l>
					<l>képére és: – A gyermek – mondja, – nagy kincs,</l>
					<l>de szörnyű, hogy törvénytelen legyen.</l>
					<l>Most már muszáj, hogy engem elvegyen.</l>
				</lg>
				<lg>
					<l>– Miféle gyermek? – kérdezem riadtan.</l>
					<l>Halkan szól, mintha bűnről vallana:</l>
					<l>– Ha meghalnék, se volna kár miattam,</l>
					<l>mert a lányoknak (mondta nagymama,)</l>
					<l>gyerekük lesz, ha férfi csókja csattan</l>
					<l>szájukra... mint az én szájamra ma... –</l>
					<l>S szemének újra megered a nedve</l>
					<l>s zokog, arcát tenyerébe temetve.</l>
				</lg>
				<lg>
					<l>Hallom, hogy kuncog és vihog a nap</l>
					<l>s ahogy vigyordul, úgy süt egyre jobban,</l>
					<l>a vén Szamos kaján kacajra kap,</l>
					<l>kövér hulláma pukkadozva csobban</l>
					<l>s víg pacskolással a hasára csap,</l>
					<l>a nagy természet hahotába robban,</l>
					<l>ezer madár csivog, kacag ezen</l>
					<l>s kacagok én is, – szinte könnyezem.</l>
				</lg>
				<lg>
					<l>Titkos, komoly magyarázatba kezdek,</l>
					<l>hogy megvígasztaljam a kis csacsit</l>
					<l>s roppant meggyőző szemeket meresztek.</l>
					<l>– No, nem haragszol? Adj hamar pacsit! –</l>
					<l>Sokáig bámul, kuporodva veszteg,</l>
					<l>majd búgva fölnevet és rámkacsint.</l>
					<l>– Bizistók – kérdezi mellemre bujva –</l>
					<l>nincs semmi baj? Akkor csókolj meg újra!</l>
				</lg>
			</div>
		</body>
	</text>
</TEI>