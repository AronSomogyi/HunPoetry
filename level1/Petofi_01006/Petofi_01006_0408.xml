<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="Petofi_01006_0408" xml:lang="hu" xmlns="http://www.tei-c.org/ns/1.0" xmlns:tei="http://www.tei-c.org/ns/1.0">
	<teiHeader>
		<fileDesc>
			<titleStmt>
				<title type="main">TÜNDÉRÁLOM</title>
				<author>
					<persName>
						<surname>Petőfi</surname>
						<forename>Sándor</forename>
					</persName>
					<date from="1823" to="1849">1823-1849</date>
					<idno type="VIAF">59087691</idno>
				</author>
				<respStmt>
					<resp>ELTE Verskorpusz conversion</resp>
					<persName>
						<surname>Palkó</surname>
						<forename>Gábor</forename>
						<ref target="https://viaf.org/viaf/65989506"/>
					</persName>
					<persName>
						<surname>Horváth</surname>
						<forename>Péter</forename>
					</persName>
					<persName>
						<surname>Indig</surname>
						<forename>Balázs</forename>
					</persName>
					<persName>
						<surname>Fellegi</surname>
						<forename>Zsófia</forename>
					</persName>
				</respStmt>
			</titleStmt>
			<extent>
				<measure unit="words">1344</measure>
			</extent>
			<publicationStmt>
				<p>Published as part of ELTE Verskorpusz</p>
			</publicationStmt>
			<sourceDesc>
				<bibl>
					<title>TÜNDÉRÁLOM</title>
					<author>
						<persName>
							<surname>Petőfi</surname>
							<forename>Sándor</forename>
						</persName>
						<idno type="VIAF">59087691</idno>
					</author>
					<relatedItem type="copyText">
						<bibl>
							<title>Petőfi Sándor összes költeményei</title>
							<date when="1996-10-31"/>
							<publisher>Magyar Elektronikus Könyvtárért Egyesület</publisher>
							<ref target="http://mek.oszk.hu/01000/01006"/>
							<respStmt>
								<resp>Original Electronic Edition</resp>
								<persName>
									<surname>Mészáros</surname>
									<forename>Attila</forename>
								</persName>
								<persName>
									<surname>Hevele</surname>
									<forename>István</forename>
								</persName>
								<persName>
									<surname>Szaniszló</surname>
									<forename>Ákos</forename>
								</persName>
								<persName>
									<surname>Drótos</surname>
									<forename>László</forename>
								</persName>
								<persName>
									<surname>Pétery</surname>
									<forename>Kristóf</forename>
								</persName>
							</respStmt>
						</bibl>
					</relatedItem>
				</bibl>
			</sourceDesc>
		</fileDesc>
		<encodingDesc>
			<projectDesc>
				<p>ELTE Verskorpusz - automatic annotation</p>
			</projectDesc>
			<classDecl>
				<taxonomy xml:id="g">
					<category xml:id="g.p">
						<catDesc>poetry</catDesc>
						<category xml:id="g.pl">
							<catDesc>lyric poetry</catDesc>
						</category>
						<category xml:id="g.pn">
							<catDesc>narrative poetry</catDesc>
						</category>
					</category>
				</taxonomy>
			</classDecl>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textClass>
				<catRef target="#g.p"/>
			</textClass>
		</profileDesc>
		<revisionDesc>
			<change when="2019-07-29">level1</change>
		</revisionDesc>
	</teiHeader>
	<text>
		<body>
			<div type="poem">
				<head>TÜNDÉRÁLOM</head>
				<lg>
					<l>Sajkás vagyok vad, hullámos folyón.</l>
					<l>Hullámzik a viz, reng a könnyü sajka,</l>
					<l>Reng, mint a bölcső, melyet ráncigál</l>
					<l>Szilaj kezekkel a haragvó dajka.</l>
					<l>Sors, életemnek haragos dajkája,</l>
					<l>Te vagy, ki sajkám ugy hányod-veted,</l>
					<l>Ki rám zavartad fergeteg módjára</l>
					<l>A csendriasztó szenvedélyeket.</l>
				</lg>
				<lg>
					<l>Elfáradtam már, messze még a part?</l>
					<l>Mely béfogad révébe;... vagy az örvény?</l>
					<l>Mely nyúgodalmat szintugy ad, midőn</l>
					<l>Mélyébe ránt, a sajkát összetörvén.</l>
					<l>Sem part, sem örvény nincsen még előttem,</l>
					<l>Csak hánykódás, csak örökös habok;</l>
					<l>Hánykódom egyre a folyó nagy árján...</l>
					<l>Ki sem köthetek, meg sem halhatok.</l>
				</lg>
				<lg>
					<l>De mily hang ez, mily tulvilági hang,</l>
					<l>Mely bévegyűl a habzúgás közé?</l>
					<l>Tán szellem, égbe szálló a pokolból,</l>
					<l>Hol büntetését már átszenvedé?...</l>
					<l>Egy hattyu száll fölöttem magasan,</l>
					<l>Az zengi ezt az édes éneket -</l>
					<l>Oh lassan szállj és hosszan énekelj,</l>
					<l>Haldokló hattyúm, szép emlékezet!...</l>
				</lg>
				<lg>
					<l>Nem voltam többé gyermek, s nem valék</l>
					<l>Még ifju. Ez az élet legszebb éve,</l>
					<l>Mint legszebb perc, midőn a hajnalégről</l>
					<l>Az éj kárpitja félig van levéve.</l>
					<l>Sötétség volt még egyfelől szivemben,</l>
					<l>De másfelől már pirosan kelének,</l>
					<l>Mint a közelgő nap szemeiből</l>
					<l>Kilőtt sugárok, a vágyak s remények.</l>
				</lg>
				<lg>
					<l>Amire vágytam, bírni is reméltem,</l>
					<l>S amit reméltem, azt el is nyerém;</l>
					<l>Talán azért, mert nem sok volt... egyéb sem,</l>
					<l>Mint pihenés egy hű barát ölén.</l>
					<l>Hű volt barátom, mert hisz ilyenkor még</l>
					<l>Nincsen kikelve a rejtett önérdek,</l>
					<l>E mindent elrágó hernyója a</l>
					<l>Baráti hűség virágos kertének.</l>
				</lg>
				<lg>
					<l>Barátom hű volt; ürítgettem véle</l>
					<l>A boldog órák édes poharát,</l>
					<l>S a lelkesűlés égi mámorában</l>
					<l>Sasként röpültem a világon át.</l>
					<l>S amerre szálltam, minden az enyém volt!</l>
					<l>A dúsgazdagság bársony pamlagára</l>
					<l>Hajtám le főmet, melyet övezett</l>
					<l>A dicsőségnek csillagkoronája.</l>
				</lg>
				<lg>
					<l>Ily nagyszerűnek álmodám jövőmet,</l>
					<l>S már hittem is, hogy ez való, nem álom...</l>
					<l>De most egyszerre szívem, melyet a</l>
					<l>Világgal tölték meg, tágulni látom:</l>
					<l>Szivem tágúla, vagy tán a világ</l>
					<l>Kisebbedett? azt nem tudom, de érzém,</l>
					<l>Hogy kebelemben hézag támadott,</l>
					<l>Hézag, keblemnek legmelegebb részén.</l>
				</lg>
				<lg>
					<l>És napról-napra nőttön-nőtt ez ür,</l>
					<l>S ez ür miatt nem szállhatott már lelkem,</l>
					<l>Félt, hogy mélyébe hull... s nem kelle többé.</l>
					<l>Mit eddig olyan lángolón öleltem,</l>
					<l>Nem kellett kincs és nem kellett dicsőség.</l>
					<l>Mind a kettő oly fénytelen vala!</l>
					<l>Oly fénytelen, mint lesz az ég idővel,</l>
					<l>Ha elkopik majd csillagfátyola.</l>
				</lg>
				<lg>
					<l>Nem kelle semmi, még a jóbarát sem,</l>
					<l>Magam magamnak voltam terhire,</l>
					<l>S futottam, mint kit rémek serge üldöz,</l>
					<l>Az életzajtól messzi-messzire.</l>
					<l>Csöndes magányban keresék tanyát,</l>
					<l>Sötét erdő völgyébe telepedtem...</l>
					<l>Oh e magányban milyen alakok</l>
					<l>Lengtek körűlem s szálltak el fölöttem!</l>
				</lg>
				<lg>
					<l>Szivembül jöttek e tündéri lények,</l>
					<l>Szivemnek nem rég támadt üregébül,</l>
					<l>Tündéri lények, milyenekre félig</l>
					<l>Emlékezém a szép gyermekregékbül.</l>
					<l>„Megálljatok! megálljatok!” kiálték,</l>
					<l>„Oh, csak egy álljon meg közűletek,</l>
					<l>Csak addig, mig egy csók s egy ölelés tart!”</l>
					<l>Nem álltanak meg, mind eltüntenek.</l>
				</lg>
				<lg>
					<l>Kerestem őket, és meg nem lelém,</l>
					<l>Még csak nyomukra sem akadhaték;</l>
					<l>Nyom nélkül jártak, oly könnyűk valának,</l>
					<l>Könnyebbek, mint a szellő, mint a lég.</l>
					<l>S minél messzebbre távozának tőlem,</l>
					<l>Minél homályosabban láttam őket:</l>
					<l>Annál dicsőbbek voltak, és szivem</l>
					<l>Annál emésztőbb sovárgásban égett.</l>
				</lg>
				<lg>
					<l>Szivem sovárgott és én sorvadék,</l>
					<l>Társim nevettek a sápadt fiún,</l>
					<l>Csak jóbarátom, ő nem nevetett,</l>
					<l>Fejét csóválta, búsan, szomorún.</l>
					<l>Mi lelt? kérdezte; én nem felelék,</l>
					<l>Mert hisz magam sem tudtam, hogy mi lelt.</l>
					<l>Szomjas valék s vizet hiába ittam,</l>
					<l>Nem enyhité viz a tikkadt kebelt.</l>
				</lg>
				<lg>
					<l>S meguntam ezt a földi életet,</l>
					<l>Mely elvesztette szépségét szememben.</l>
					<l>Föl, föl! mondám, a mennybe! ahová</l>
					<l>Fájó szivemnek tündérnépe lebben;</l>
					<l>Föl a mennyekbe! ha a léget szívom,</l>
					<l>Mit ők színak: tán majd e szomj nem éget...</l>
					<l>S ha ott is futnak tőlem? ah, utánok</l>
					<l>Keresztülbolygom a nagy mindenséget! -</l>
				</lg>
				<lg>
					<l>Fényes tavasz volt. A mezőn szivárvány,</l>
					<l>Égő szivárvány százezer virágbul;</l>
					<l>De rám oly búsan néztenek... talán</l>
					<l>Tudták, hogy elkészűlök a világbul.</l>
					<l>A legnagyobb hegy tetejére mentem,</l>
					<l>Onnan tekinték föl az ég felé.</l>
					<l>Átlátszó kék volt a felhőtlen ég...</l>
					<l>Beléláttam... tisztán láttam belé...</l>
				</lg>
				<lg>
					<l>Ábránd-alakjaim legszebbike</l>
					<l>Ott volt az égben. Ajka mozgott; szinte</l>
					<l>Hallottam hívó hangjait... de jól</l>
					<l>Láthattam, hogy felém kezével inte.</l>
					<l>Megyek! mondám, s a bérc szélére léptem,</l>
					<l>Ahol száz ölnyi mélység nyilt alattam.</l>
					<l>Már-már ugrám... hátúl egy kéz ragadt meg...</l>
					<l>Eszmélet nélkül visszahanyatlottam.</l>
				</lg>
				<lg>
					<l>Midőn eszméltem: a dicső alak,</l>
					<l>Kit az egekben láttam az imént,</l>
					<l>Ott állt mellettem... oh, mit érezék?</l>
					<l>Leirhatatlan édes érzeményt!</l>
					<l>„Ilyen közel van hát a föld az éghez?”</l>
					<l>Zavart elmémmel ekkép gondolkodtam,</l>
					<l>„Im a mennyben vagyok szép angyalomnál,</l>
					<l>S elébb egy perccel még a földön voltam.”</l>
				</lg>
				<lg>
					<l>Ezt gondolám, de szólni nem tudék,</l>
					<l>Avvagy talán nem mertem szólani,</l>
					<l>Félvén, hogy majd ha ajkam megnyitom,</l>
					<l>Keblemből a menny ki fog szállani,</l>
					<l>És megragadtam angyalom kezét,</l>
					<l>Hogy el ne tűnjék tőlem újolag,</l>
					<l>És derekát átövezé karom,</l>
					<l>Átövezé, mint egy égő szalag.</l>
				</lg>
				<lg>
					<l>S merőn szemléltem fényes arculatját.</l>
					<l>Most is csodálom, hogy szemem világa</l>
					<l>El nem veszett e földöntúli fénytől,</l>
					<l>Midőn benéztem szeme csillagába.</l>
					<l>Sötétkék csillag volt az ő szeme,</l>
					<l>És szemöldöke fekete szivárvány,</l>
					<l>S vállán ugy úsztak barna fürtei,</l>
					<l>Miként az éj egy rózsatenger árján.</l>
				</lg>
				<lg>
					<l>Meg mertem végre nyitni ajkamat,</l>
					<l>S beszéltem üdvről, angyalokrul, égről.</l>
					<l>Nagyon homályosan beszélheték,</l>
					<l>Mert ő nem értett semmit e beszédből.</l>
					<l>„Én lyány vagyok,” szólt, „földi lyány, nem angyal;</l>
					<l>Ahol vagyunk, ez a föld, nem az ég,</l>
					<l>S te itt a mélybe estél volna, ámde</l>
					<l>Én mentésedre még jókor jövék.”</l>
				</lg>
				<lg>
					<l>„Legyünk tehát a földön,” válaszoltam,</l>
					<l>„Földön vagy égen, az mindegy nekem,</l>
					<l>Csak oldaladnál, kedves oldaladnál;</l>
					<l>Hisz ahol te vagy, ott az én egem.</l>
					<l>De űlj le mellém, s engedd, hogy karom</l>
					<l>Szorosabban fűzhessen át, o engedd!</l>
					<l>Úgyis sajátom vagy, tulajdonom,</l>
					<l>Mert téged az én képzetem teremtett.”</l>
				</lg>
				<lg>
					<l>Leültünk ott a szikla tetején</l>
					<l>S beszélgeténk. Kérdezte: ki vagyok?</l>
					<l>„Egy bús sohajtás voltam eddig,” szólék,</l>
					<l>„Öledben ím e csókkal meghalok.</l>
					<l>Most csókolj vissza, lyányka, hogy legyen</l>
					<l>Föltámadásom... - ím, föltámadok,</l>
					<l>Mert csókod ért; s ki bú-sohaj valék,</l>
					<l>Most a gyönyörnek mosolya vagyok.”</l>
				</lg>
				<lg>
					<l>Ő megcsókolt. Nem kéreté magát,</l>
					<l>Első szavamra ajkamon volt ajka;</l>
					<l>E csók! ez ajk!... mért nem váltunk itt kővé?</l>
					<l>Hadd függtem volna mindörökre rajta!</l>
					<l>E csók, e csók! ez édesb volt a méznél</l>
					<l>S az anyatejnél. Csak ezóta élek;</l>
					<l>Midőn elcsattant e csók ajkamon,</l>
					<l>Érzém, hogy ekkor szállt belém a lélek.</l>
				</lg>
				<lg>
					<l>„Tekints körül”, szólott a csók után</l>
					<l>A lyányka, „látod, milyen változás?</l>
					<l>Én nem tudom, honnan, s miként van ez,</l>
					<l>De mostan ég és föld egészen más.</l>
					<l>Kékebb az ég, sugárosabb a nap,</l>
					<l>S e fák alatt itt hűvösebb az árnyék,</l>
					<l>S pirosb a rózsa, illatosb a lég...</l>
					<l>Ah, mintha csak egy más világban járnék!”</l>
				</lg>
				<lg>
					<l>„Más a világ, más, nem olyan, minő volt,”</l>
					<l>Feleltem én, „vagy csak mi változánk?</l>
					<l>De bármiként van, mit törődünk véle,</l>
					<l>Midőn e változás áldás reánk!”</l>
					<l>Egymás ölébe így fontuk tovább</l>
					<l>Beszélgetésünk rózsakötelét,</l>
					<l>S amint eszméltünk szép ábrándjainkból,</l>
					<l>Láttuk, hogy a nap már a földre lép.</l>
				</lg>
				<lg>
					<l>Alkonyodék. Arany felhőkön szállott</l>
					<l>A nap violaszín hegyek mögé.</l>
					<l>A messzeségbe nyúló rónaságot,</l>
					<l>E száraz tengert, halvány köd födé.</l>
					<l>A szikla, melyen állottunk, piroslott</l>
					<l>A végsugártól, miként bíbor párna</l>
					<l>A trónon. De hisz trón volt ez; mi rajta</l>
					<l>A boldogság ifjú királyi párja.</l>
				</lg>
				<lg>
					<l>Elbúcsuzánk; nem szóval; szemeinkkel;</l>
					<l>S nem szomorúan, oh nem, oly vidáman!</l>
					<l>Az éjt úgy néztük, mint a haldokló</l>
					<l>A sirt, amelyen túl egy szebb világ van.</l>
					<l>Nem ígértük, hogy holnap eljövünk,</l>
					<l>De mind a ketten eljövénk hiven,</l>
					<l>S így éltük által az egész tavaszt,</l>
					<l>Ajk ajakon, kéz kézben, szív sziven.</l>
				</lg>
				<lg>
					<l>S így éltük által az egész nyarat.</l>
					<l>Minden napunk egy virágszál vala</l>
					<l>A bokrétából, melytül illatot nyer</l>
					<l>Az istenek olympi asztala.</l>
					<l>De e virágok elhervadtanak már;</l>
					<l>Mit ér, szemlélnem száraz kelyhöket?</l>
					<l>Röpűlj ki e szép kornak édenéből,</l>
					<l>Haldokló hattyúm, bús emlékezet!</l>
				</lg>
				<lg>
					<l>Eljött az ősz, ez a vad zsarnoka</l>
					<l>A természetnek. Kérlelhetlen karja</l>
					<l>Letépi a szegény fák levelét,</l>
					<l>A földre sujtja, és lábbal tiporja.</l>
					<l>Lábbal tiprá boldogságunkat is;</l>
					<l>Reánk küldé enyészetes szelét</l>
					<l>Elválás képiben, s ez arcainknak</l>
					<l>Leszaggatá szép rózsalevelét.</l>
				</lg>
				<lg>
					<l>Elváltunk, hogy ne lássuk egymást többé.</l>
					<l>Komoly borongó volt az őszi este;</l>
					<l>A ködön át a távolból lyánykámat</l>
					<l>Könnyes szemem mégegyszer fölkereste,</l>
					<l>Aztán futottam, útat nem tekintve,</l>
					<l>Arcom, kezem tövistől vérezék...</l>
					<l>Futottam árván, mint a hullócsillag,</l>
					<l>Melyet magából kilökött az ég. - -</l>
				</lg>
				<lg>
					<l>Azóta arcom és kezem begyógyult,</l>
					<l>Arcom s kezem, mit tüske sérte meg,</l>
					<l>S szivemből is ki vannak irtva már</l>
					<l>Az elválástól támadott sebek;</l>
					<l>De e sebeknél jobban fáj nekem most,</l>
					<l>Jobban fáj az, hogy már-már feledem</l>
					<l>Ábrándjaidnak édes üdvességét,</l>
					<l>Oh tündérálom, első szerelem!</l>
				</lg>
				<p>Szalkszentmárton, 1846. február 20.</p>
			</div>
		</body>
	</text>
</TEI>