CXII. DIRA DURA LA LA LA!

Ad notam: Édes Dudi Dudicskám etc.

1.

Dira dura la la la!
Hejsa, hajsa fa la la!
Him hum én kegyesem,
Te érted, édesem.

2.

Encze, Bencze, medencze,
Szép, kemencze, Velencze,
Kurvanyja, ki szánja,
Hogy szivem vagy, bánja.

3.

Ihar ágom, rekettye,
Körtvély gyöngyöm berettye,
Rózsám, tulipányom,
Égi szivárványom.

4.

Rundi, bundi, lamore,
Kure, rágyi gomore,
Czancsi, Banczi, fanczi
Kuku hopsa tanczi.

5.

Szép személlyed bálványom,
Szived ezüst-aranyom,
Két szemed gyémántom,
Ajakid rubintom.

6.

Czedrusfa szép termeted,
Hó és alak két kezed;
Alabástrom mellyed,
Sólyom tekinteted.

7.

Többet már nem szólhatok,
Néma nem is mondhatok,
Azért is hallgatok,
Mu mu mu mu vagyok.

