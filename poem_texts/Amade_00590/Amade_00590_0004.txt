IV. KIVÁNSZ HA SZERETNI...

Ki akar szeretni, Ezt köll elkövetni.

1.

Kivánsz ha szeretni,
Engemet szenvedni:
Légy hivség,
Tisztán égj,
Kivánom.

2.

Ráró tekinteted’,
S cedrustermeted’
Nem másnak,
Szolgádnak
Szentöljed.

3.

Irigy emberekkel
És hamis nyelvekkel
Ne gondolj,
Mert mint moly
Elvesznek.

4.

Sokan ha égetnek
S titkon késérgetnek,
Próbálnak,
S megcsalnak,
Azt véljed.

5.

Titkomat megtartsad,
Ne nyilatkoztassad,
Bár kinra
S halálra
Itélnek.

6.

Ifju éltedet
S az én személyemet
Egy szivben,
Mértékben
Rekeszszed.

7.

Nehéz ugyan dolgunk
És keserves sorsunk,
Szenvedjünk
S reméljünk
Üdővel.

8.

Azért az ki szeret,
Rólunk példát vehet:
Szeretni
S szenvedni
Mi lehet?

