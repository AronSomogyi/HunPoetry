[Az Úr az égbe]

Az Úr az égbe,
Mint királi székbe,
Bölcs tanácsából mindent rendel,
Mindennek szívét
S azmellett szükségét
Jól látja, s kinek-kinek mi kell,
Azért őhozzá kiáltsunk mi fel,
Hogy áldását nyerhessük el.

Súlyos ostora,
Amint látjuk, noha
Keserves sebeket rajtunk nyit,
De azzal gerjeszt,
Bűneinkből ébreszt,
S mint kegyes Atya, térésre int,
Ne fogyjon azért bennünk meg az hit,
S kezével nékünk áldást nyit.

Hozzá siessünk,
Kegyelméhez essünk,
S fussunk fejenként irgalmához,
Áhítatoson,
Nagy alázatoson
Boruljunk arccal szent lábához,
Ragaszkodjunk is fogadásához,
Szorítson minket ő magához.

Soha az égen
Az nap ollyan szépen
S gyorsasággal is el nem nyugszik,
Amely hirtelen
Nagy atyaiképpen
Mivelünk az Úr meg-megalkuszik,
Ránk vigyáztában nem is aluszik,
S gondjában meg nem vajuszik.

