[Világon, ég alatt]

MELYBEN AZT MUTATJA MEG, HOGY MINDENEKET ISTEN AZ EMBEREKÉRT TEREMTETT, ÉS HOGY SEMMI ÁLLANDÓ NE LEGYEN

Világon, ég alatt
Nincs ollyféle állat,
Kit Isten nem legeltet,
Mászót, úszót, csúszót,
Kit vagy az föld éltet,
Vagy szél égen levegtet,
Álló és folyó víz,
Földi sok részű íz
Hajlékkal akit éltet.

Ezek közt az ember,
Mint vizek közt tenger,
Tetszőbb hatalommal bír,
Értelem, bölcseség,
Kiben minden szépség,
Ragyog jó névvel szép hír,
S kinek szükségeért
Terem s életeért
Mind földi s mennyei zsír.

Legfőbb oltalmával,
Kedvesb irgalmával
Isten ezt igazgatja,
Gyakran jó kedvével
S néha súly kezével
Tanítja s riaszgatja,
Úr és Atya lévén,
Szolgát Fiá tévén
Magát magasztaltatja.

Sokféle állapat,
Ki naponként apad,
Érettünk rendeltetett,
Bú, kín és nyavolya,
Mint bűnünknek zsoldja,
Mindenikben tétetett,
Öröm, vigasztalás,
Ezek közt kedvadás
Tőlünk el nem vétetett.

Szabad hát mindennek
Kegyelmét Istennek
Fejére reménleni,
Ki az megdőlt nádat,
Füstölgő lenszálat
Porrá nem hagyja lenni,
Természeti szelíd,
Kész, kit keze sebhít,
Orvossággal értetni.

Nyugszik az nap s felkél,
Nyarat követ dér s tél
Idegen természettel,
Köddel béborult ég,
Vízen béfagyott jég
Oszol változó széllel,
Néha nagy boldogság,
Bú és szomorúság
Érdekli egymást éllel.

Nincs semmi állandó,
Mindenben hajlandó
Életünk állapatja,
Félelem, reménség,
Közbül magát kétség
Várásunkban állatja,
Hol jóval, ostorral,
Hol esővel, hóval
Magát velünk áldatja.

Mennyei örökség,
Igaz kegyelmesség,
Kinek bátran hihetni,
Fetrengő éltünknek,
Vajuvó lelkünknek
Hogy kész vagy segíteni,
Ne hagyj oly próbáknak,
Kikből bút várhatnak,
Felettébb sebhíteni.

Lám, sok ígírettel,
Minket igaz hittel
Úgy magadhoz foglaltál,
Hogy segítségkérést
S minden jó reménlést
Kívüled sohul hadtál,
Senkit, ki hihetett,
S tőled jót kérhetett,
Kértében meg nem csaltál.

Bátran hát székedhez,
Frigyszerző kezedhez,
Ím, én is most békéllem,
Éltem virágzását
S búm vigasztalását
Te áldásodból kérem,
Meg ne gyűlölj, utálj,
Segélj, mellettem állj,
S te nevedet éneklem.

