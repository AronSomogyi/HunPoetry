AZ KÉTSÉGNEK MÉRGES KÍSÍRTETI ELLEN

AZ USQUEQUOQUE OBLIVISCERIS MEI DOMINE [MEDDIG FELEDKEZEL EL RÓLAM, URAM] PSALMUSBÓL FORDÍTOTT ÉNEK

Hogy feledkeztél el
Rólam teljességgel,
Mennyei boldogságom?
Látván mind naponként,
Szenvedjek mennyi ként,
Nővén nyomorúságom,
Ki megepeszt engem,
Ha meg nem hajt nekem
Esdeklő imádságom.

Meddig tartóztatod
Szentséges orcádot
Vígan rám fordítani?
Véghetetlen bú s gond,
Ki szüntelen csak ront,
Fog-é soká tartani,
Rajtam, nyomorulton,
Ki élek vajúdton,
S mint kezdek maradhatni?

Az ördög is csúfol,
Mondván, Istened hol?
Ki megszabadíthasson,
S várhadd-é, mond, tovább,
Hogy szemét vesse rád,
S atyai kedvvel lásson?
Csak kár, mert elvetett,
S rád olly törvént is tett,
Hogy el is kárhoztasson.

Ez illy nagy kísírtet
Nem kicsinnyé sérthet,
Mert az lelkemet marja,
Hogy illy szemtelenül
Az te szent színedtűl
Elesetemet várja,
S hogy hitem ne légyen,
Ki kegyelmet végyen,
Lesni vígan akarja.

Te azért, szent király,
Erőddel mellém állj,
S biztasd epedt hitemet,
Kevély ellenségem
Hamis szava ellen
Vedd el fogyott igyemet,
S mutasd meg is néki,
Hogy nem vetetted ki
Kegyelmedből éltemet.

Adj fént szemeimnek,
Vigyázást szívemnek,
Ne aludjam halálba,
Ellenségem olly hírt
Ne hintsen, hogy megbírt,
S adattam hatalmába,
Lássa inkább, hogy készt,
Reménlettem szép részt
Irgalmadnak hasznába.

Így megörvendeztetsz,
Búmból levetkeztetsz,
Szívem megvigasztalod,
Bágyadt reménségét
S kétes idvösségét
Soknak lábra állatod,
Kiért szent nevedet,
Ki ránk kiterjedett,
Áldania is hagyod.

