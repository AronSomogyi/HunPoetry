RÖGTÖNZÉS.

Egy alkalommal Tompa együtt sétált a feketehegyi fürdőn K. L. rozsnyói tanárral. A Hamupipőke forrás kútfején ez a vers volt:

Utas! ha tekintesz e forrásra,
Gondolj életednek óráira,
Úgy folynak el azok, mint a víz,
Sirasd ifjúságod oh te szív!

Alatta ez a kritika:

Nagy költő s remegész,
Kár hogy hazád Gömörmegye,
Vigye költeményedet a vész,
Bárhová, csak Gömörbe ne!

Erre a gyöngédetlen s úgy látszik, Tompára célzó versikére rögtönözte s diktálta K. L.-nek papírra Tompa a 4 sort.

Oh ne bántsd őt jeles ortográfus,
Aki ekként firkálsz: remegész!
Magad ellen vétesz könnyelműen,
Hisz ti ketten vagytok egy egész!

