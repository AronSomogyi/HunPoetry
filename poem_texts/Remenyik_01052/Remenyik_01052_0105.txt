Dialóg

A harkály kopogtat egy vén fenyőfát.
Én a botomra dőlve hallgatom,
Mint harmadik.
Különben csend lakik
Körül az erdőn.

A harkály

 Mit gondolsz öreg: meddig élsz még?

A fenyő

 Azt jól tudják az istenek,
Akik az életem kimérték.

A harkály

Mit gondolsz öreg, hogy mi lesz belőled?

A fenyő

Bizony mondom, nem függ az se tőlem,
Se tőled.

A harkály

Az emberektől függ tehát?

A fenyő

Az ember nagynak képzeli magát.

A harkály

Mit gondolsz mégis:
Hiszed, hogy asztalt terítenek rajtad,
S melléd telepszik egy vidám család?
Vagy ágy leszel, mely mélyen, hűsen altat
A nap heve után?
Szólj, mit hiszel hát, vén embertelen?!

A fenyő

Mit tudom én!
Bölcső leszek talán.
Talán koporsó. Oly mindegy nekem.

