A Pántlika

Eggy Pásztori Játék

A Játszó Személlyek.

DAPHNE a Phillis anyja

PHILLIS a Montán szerelmese

MONTAN a Phillis szeretője

DÓRIS, eggy Pásztor leány

MIRTILL, Pásztor legény

Első Jelenés

DÓRIS, PHILLIS.

DÓRIS

Phillis! mit könyökölsz itt magad egyedül
Mint mikor dél tállyba a kökörcsiny le dűl
Te a ki nékűnk is kedvet csinált s nevelt

PHILLIS

Tudj Isten jó Dóris magam se t’om mi lelt
Csak nincs kedvem

DÓRIS

Még is kell okának lenni.

PHILLIS

Id’akarék vásznam meg locsolni menni
S egy fába a kezem nagyonn meg űtöttem
Ott a hol a vásznam tegnap ki kötöttem
Ugy fáj hogy

DÓRIS

Csak ugy van a mikor sietűnk
Még e nem olly nagy baj ezenn segíthetűnk
De hol Montan

PHILLIS

Még az Anyám is rám kerűl
Szegény árva fejem le mocskol emberűl

DÓRIS

Biz az én Anyám is fel lobban hirtelen
De hol Montan

PHILLIS

Ugy de ő ugy tesz szüntelen
Az elébb is e kis székfűt zsáját szedék
S néki jön a kecske az a kis nevedék
S egy takaró szálig az álnok meg ette

DÓRIS

Ne bánd szegényt hiszen ő is azt szerette
De Phillis nem akarsz te engem érteni
Hol Montán

PHILLIS

Ki tudná a Pásztort őrzeni?
Énnékem nem rabom a hol tetszik ott jár
Ki parancsol neki szabad mint a madár

DÓRIS

Hát mán csak ugy beszélsz? nesze neked Montan

PHILLIS

Ej hagyj békét Dóris!

DÓRIS

Haragszol rá talán?

PHILLIS

Hogy ne? senki se vólt más olly érzéketlen
Mint Montán én hozzám, Montán, a hitetlen!
Ah mint szerettem őt, mint jártam kedvére,
S minap egy pántlikát köték a kezére,
Ott, a hol táncoltunk a tőlgy árnyékába,
S gondold meg, ma láttam a Clóé nyakába.

DÓRIS

Már a nem szép dolog; de vigyázz reája,
Két pántlikának is lehet eggy formája.

PHILLIS

Csak nincs ollyan mint a, már a mind hijába
Mert Montan tette azt, a Clóé nyakába.
Ó Dóris! a mit az én kezem kötözött,
Meg esmérem én azt, száz pántlika kőzőtt.
Nagy rég hogy csináltam, alig van két hete
Sárga a közepe, a széle fekete,
Egyebütt meg hol zőld, hol kék, hol fejéres;
S apró cseppecskékkel mint a harkáj véres.
Zőld selyemmel azt a fát is rá csináltam,
Hol az első csókkal Montánt meg kináltam,
Rajta van egy P is, eggy M is van rajta,
Még is másnak adja, ládd a kutya fajta!
De fuss az Anyám - - -

Második Jelenés

DAPHNE, PHILLIS.

DAPHNE

No fiam! e jó idő!

PHILLIS

De talám a meleg nagyon is rekkenő.

DAPHNE

A nem árt semmit is sem eggynek, se másnak,
Meg ugy lessz több száma a búza rakásnak.
Én most úgy meg úntam vólt magamat othonn,
A vásznadat néztem, jól szárad a Naponn.
De tán bajod is van? úgy tetszik hogy sírtál?

PHILLIS

Nem biz én!

DAPHNE

Hát nálad minek az a csanál?

PHILLIS

A fejemnek mert fáj.

DAPHNE

Ugyan van ám eszed!
Jobb bizony hogy azt a laput reá teszed.
De tudod ki ivott tegnap a hőségbe.
Ládd Fiam! hogy ejted magad betegségbe!

PHILLIS

Ó nem! az attól van, hogy iboját szedtem,
Hogy olly nagyon sokszor fel áltam, s görnyedtem.

DAPHNE

Hát kinek szedted azt?

PHILLIS

Itt van.

DAPHNE

Nekem adod?

PHILLIS

Hiszen azért szedtem!

DAPHNE

Most te csak tagadod.
Szép biz ez! de talán a Mirtil számára?

PHILLIS

Nem hág biz e soha az ő Kalapjára.

DAPHNE

Tán Montán? de ni csak mint el pirul bele!

PHILLIS

Én könnyenn pirúlok; de még a nem jele.

DAPHNE

Gondolom hogy könnyenn a Montan nevére,
Hát m’ért nem pirúltál el a Mirtillére?

PHILLIS

Én nem t’om, a szívem feleljen érettem,

DAPHNE

Jól van, jól! a szíved! de biz észre vettem
Szereted te Montánt.

PHILLIS

Nem olly igen nagyon,
Hiszen mindég mondom mikor velem vagyon
Hogy menjen el, mert van más egyéb dolgom is,
De ő fel se veszi még ha haragszom is.
Ma is hogy korsómnak eggy kis gödröt ások,
“Nem szép úgy mond mikor a l’ányok durcások!”

DAPHNE

De mást beszéll még is a húgod Corinne.

PHILLIS

Ollyan alávalo gyermeknek ki hinne?

DAPHNE

Gyermek szóll igazat, már én csak azt mondom!

PHILLIS

Akar mit beszéljen arra semmi gondom.
Hiszen, ha hogy ollykor egy mezőnn legelünk,
Ha idő töltésre ketten énekelünk,
Ha hogy ollykor én is fúvok a sípjába,
Már az olly nagy dolog?

DAPHNE

a semmi magába!
De még is azt mondod ládd, hogy el küldötted,
Mikor ott enyelgett néha körülötted!

PHILLIS

Ez meg is eshetett némellykor, meg vallom
Ó de mikor az ő sípja szavát hallom,
S ha azt a felelő vissz-hang ugy meg sejti,
Minden bosszúságát szívem el felejti!

DAPHNE

Tán te vagy a visszhang? hisz énekelhettek
De én attól tartok hogy szerelmeskedtek.

PHILLIS

De hogy Édes Anyám! az eszünkbe sincsen,

DAPHNE

De durcásságodról van a ki meg intsen!

PHILLIS

Hiszen, ha mondta is, róla nem tehetek
De nem következik ebből hogy szeretek.
Ő arra kért, mert már meg kell valni, látom,
Legyek barátnéja, s ő az én barátom.

DAPHNE

Fiam! a barátság hamar szerelmet szűl!
De jobb lessz ha Montán, a nyája mellett űl
Te pedig majd Phillis végy bé éjszakára.

PHILLIS

Nem lessz semmi bajom nekem akkorára.

DAPHNE

De még is csak egyél valami zöldséget,
Melly el űzzön róllad minden betegséget.
Én el megyek, eszem tán eggy kis gomoját,
Te pedig leányom szedjél sok iboját!

Harmadik Jelenés

DÓRIS, PHILLIS.

DÓRIS

Szegény Anyád! rajtad lásd mint tünölődik!

PHILLIS

De ma ugye még is hogy nem zörgölődik?

DÓRIS

Hát az orvossággal?

PHILLIS

Ott könnyen segítek,
Mihellyt egy kis bodzát, s vad rutát kerítek,
Mert ez, és a töve az árva csanálnak
Ő nálla a halál ellen is, használnak.

DÓRIS

Héj bezzeg az Anyád ha engem kérdene,
Meg tudnám én rajtad hogy mi segítene!
Montán.

PHILLIS

eredj! eredj! csak ne bosszants vele,
Mert már majd meg fájul a fejem is bele!
Melly jámbor, melly szelíd vólt a tekintete,
Még is a hitetlen ládd hogy rá szedhete!
De semmi, tanultam én most ez embernél,
Rá nem szednek engem hidd töbször egyszernél!

DÓRIS

Jé már e nagy harag! ha ha - - -

PHILLIS

ni bizony még nevet!
Tán öszve szűrtétek eggymással a levet?
Héj Doris! hivségem nehezen szíveli,
Látvánn hogy pántlikám más Leány viseli,
Ó mert csak azokat a csókokat szánom,
A mit kapott töllem az én rossz Montánom.

DÓRIS

Hát meg is csókoltad?

PHILLIS

Ollyat hogy kérdhetel?
Látszik bóldog leány hogy te nem szeretel!
Ő kezdte el ugyan; ha nem akartam is,
Ha szégyenlettem is, ha vertem, szidtam is,
De biz utoljára ugy rá fanyalodtam,
Hogy azutánn néki még magam tartottam.
Kérd meg csak a kúttól, kérd meg a bodzástól,
Hány száz csókok között váltunk el eggymástól.

DÓRIS

Hát osztán szüntelen csak csokolódtatok?
S az alatt eggymásnak semmit se szóltatok?

PHILLIS

Ó igen, de minden beszélgetés mellett,
Semmi is ugy jobban mint a csók nem kellett!

DÓRIS

De hát még is osztán miről beszéltetek?

PHILLIS

Ó te boldog leány! arról hogy szeretek,
Ő meg ölelt engem, én őt meg öleltem,
Ha ő kincsemnek hiv’t, lelkem! azt feleltem.
Ó mond, ő csak az én személyem becsűli,
S tudod, hogy eggyik szó, a másikat szűli!

DÓRIS

No jól van, de osztán nem untatok erre?

PHILLIS

Csak nem akadtam még illy boldog emberre!
De hogy untunk Dóris! de észre se vettük.
Gyakrann, hogy az egéssz napot hova tettük,
Ollyan hamar el múlt!

DÓRIS

A furcsa állapot!
Azzal tölteni el a méllységes napot,
Ölelni, galambom! csillagom! szeretek!

PHILLIS

Haszontalan Doris! mert ma nem nevetek.
Valamikor Montán, Montán vólt én velem,
Mindég beszédessé csinált a szerelem.

DÓRIS

Jól van! s ha eggy napot így el tőltöttetek
Ugyan mond meg más nap miről beszéltetek!

PHILLIS

Az is furcsa kérdés!

DÓRIS

no de, mond meg még is!

PHILLIS

Tudod hol felleges hol tiszta az ég is,
Mi is, hol civódtunk, hol öszve békéltünk.

DÓRIS

Civódni?

PHILLIS

Mint az ég, mi is csak úgy éltünk.
Mert, sokszor civódnak ám a szerelmesek,
Még is azért, minden napjaik kedvesek!
Néha egéssz nap is többet nem csináltunk,
Hogy egymás szemébe néztünk, s kukucskáltunk.

DÓRIS

Tehát a szerelem mind csak képzelődés!
Ölelés, csókolás, tréfa, és perlődés!

PHILLIS

Hát még enyelgeni sem tudsz? ó ártatlan!

DÓRIS

Nem biz én, ez a szó előttem hallatlan.
Hát mi az?

PHILLIS

A csak kéz, s orca cirolgatás,
Szerelmes beszédek, néha csókolgatás.

DÓRIS

Soha bizony soha, hát eb az ingetek!
Ciróka, maróka, még úgy is tettetek!

PHILLIS

Tettünk bizony s ládd é még is az átkozott!
Engem melly szégyenbe s gyalázatba hozott!

DÓRIS

Igen bizony, hát most, mit fogsz már csinálni?

PHILLIS

Szerelmem, pántlikám, és Montánt utálni,
Nó de mond meg magad, úgye? ha szeretne
Hogy két napba egyszer, csak hozzám jöhetne?
Látom én mind tegnap, mind ma is hogy kerül,
De Dóris! úgy tetszik Mirtill jön emerűl,
Mond, őrizze nyájam míg violát szedek.
Hisz itt nincs sem mételly, sem víz, sem meredek.

Negyedik Jelenés

DÓRIS, MIRTILL.

DÓRIS

Isten hozott egyszer Mirtill! e ligetbe!
Be régenn nem láttunk! mi az a kezedbe?

MIRTILL

Egy kis állat,

DÓRIS

már azt, nem szükség mondani
Hiszen úgy se szoktak ott farkast hordani!

MIRTILL

No hát itt van, nézd meg!

DÓRIS

már nem nézem, tedd el!

MIRTILL

Mi a Dóris? hát a tréfát sem érthet’d el?
Ne légy ollyan kényes!

DÓRIS

Van talán még eszem,
Hogy az ollyanforma tréfát fel se veszem.
Nem szép, nem is szoktam mindjárt haragudni,
Csak hogy, nem akarok tőled mindent tudni.

MIRTILL

Hiszen tudni lehet, én mindjárt meg mondom.

DÓRIS

Ne mond bizony nekem, reá semmi gondom.

MIRTILL

Jaj be haragos vagy! Nó de már a minek?
Hiszen én meg mondom, csak ne szólj senkinek.

DÓRIS

Már én a nyelvemmel kedvem szerént élek,
Ha tetszik halgatok, ha tetszik, beszéllek.

MIRTILL

No de, ne légy még is, az ember Echója,
Ládd é, ez a Montán fekete rigója,
Ezt tavaj még Phillis a fészkéből hozta,
S kopaszon Montánnak od’ajándékozta,
Szépen tud fütyölni, most hogy arra mentem,
Nem vólt otthon Montán, s én bizony el csentem.

DÓRIS

De hát ugyan abba mi örömöd látod,
Hogy úgy meg lophatod Montán jó barátod?

MIRTILL

De hagyd el! már ennek örűlök mondhatom,
Hogy a tronfot, tronfal vissza potolhatom.
Tudod, hogy bánt velem ő is tavaj ősszel,
Mikor el dugatta a Tengeri csősszel
A seregéllyemet? Én ezt fel tartottam
S eggy kedves Nótádra meg is tanítottam,
Valaki csak látta, mindjárt meg szerette,
Az ének notáját olly szépenn ejtette.
Hilax! Chloris! tőlem hogy gyakran hallotta,
Hilax! Chloris! mindég utánnam mondotta.
Sokszor egéssz nap is ült a juh hátára,
Mint ha azt tartanák csak az ő számára.
De furcsa állat vólt!

DÓRIS

A bizony, tudom már,
Az a nagyonn okos, nagyon drága madár,
Melly hogy akkor a négy nyarat meg haladta,
Nem akarád adni tiz csóknak alatta.
De szegényt, a Milon kutyája meg ette!
Mirtill, itt van tiz csók, kell é most érette?
De meg álj! jut eggy kis csalfaság eszembe.
Én most nem rég valék itt Phillissel szembe,
Ő, hogy látta vólna azon esküdözött,
Mikor csókolgattál ott a bokrok között
Mirtill! most ezt rajta meg kék boszúllani,
Mútasd a rigót s mond! -

MIRTILL

mit tudjak mondani?

DÓRIS

Mond, hogy te Montántól kaptad e madarat,
De ne nevess osztán! edd meg az agarat!

MIRTILL

Csak biz’d r’ám ki lopom én biz a szemét is.

DÓRIS

Most úgy is utálja a Montán nevét is.
S ha nevetés nélkűl beszélsz, úgy el hiszi.

MIRTILL

Jól van, a csintalan ő is el nem viszi
Mikor a tömlőmön meg oldta a hurkot,
De most meg étetem ám véle a szurkot!

DÓRIS

Én Chloëhoz megyek: De ni! ahol jőnek,
Bújj ízibe alá, e termett szőlőnek.

Ötödik Jelenés

PHILLIS, MONTÁN

MONTÁN

Phillis! mit futsz töllem? mi lelt olly hirtelen?

PHILLIS

Ha másként nem vagyok, így vagyok szüntelen.

MONTÁN

Soha se láttalak még én illy méreggel.

PHILLIS

Soha sem is esett a mi tegnap reggel.

MONTÁN

Tegnap? s nekem kellett valamit véteni?

PHILLIS

Álnok! szemembe is hogy mersz tekinteni?

MONTÁN

Nó de hiszen mond meg!

PHILLIS

Ej jobb ha halgatol!

MONTÁN

Ugy hát én nem tudom, miért pirongatol!

PHILLIS

A szép! az igazság csak mindég tiétek!

MONTÁN

Az Istenért mond meg hát! mi az a vétek!

PHILLIS

Ni biz a jó lelkű! egy cseppet se bánja,
Még hogy én mondjam meg tőlem azt kivánja.

MONTÁN

Phillis! Phillis! hát ez a minapi beszéd?
Hol a fogadásod?

PHILLIS

Ott, a hol a tiéd!

MONTÁN

Hát ez az a hívség a méket igérted?

PHILLIS

Lassan Montán! mert így a szívem meg sérted,
Hív voltam én hozzád.

MONTÁN

hát én mit vétettem?
Hív vagyok én hozzád.

PHILLIS

A biz észre vettem!

MONTÁN

Ah Phillis! Galambom, életemnek fele!

PHILLIS

Nem vagyok én Chloë, tán álmodol vele?
Ni hogy beszél félre!

MONTÁN

s ezt még Phillis mondja?
Ó Phillis! a vagyok szerelmem bolondja!

(eggy kevéssé halgat)

Hát nem szólsz?

PHILLIS

Ma magam reá nem vehetem.

MONTÁN

Hát, vesszen el füvöm, juhom, s a ligetem!
Ha meg bántottalak, a Nagy Pánra vallom!

PHILLIS

De tudsz átkozodni derekason, hallom!

MONTÁN

Ha Chloët szeretem hát! - - -

PHILLIS

csitt! most ki nevetlek,
Nem szereted? én meg téged nem szeretlek!

MONTÁN

Még Chloëval? de már ezt nem érdemlettem!

PHILLIS

Menj hitetlen hozzá; menj, mond meg helyettem!

MONTÁN

Én! Phillis! hitetlen? s így hívsz te engemet?
Ki jobban szeretlek mint az életemet,
Kinek a vólt, s a lessz minden kivánságom,
Hogy te légy valaha kincsem, s boldogságom!
Hogy te veled éljek, s hogy (ó édes álom)
Hív karjaid között érjem el halálom!
Már két esztendeje Phillis! s kilenc hete,
Miólta hív szívem téged meg szerete,
Miólta csak egy nap se ment le szárazon,
Hogy meg nem láttalak vagy itt, vagy a gazon.
Hányszor örzötte más a nyájam hellyettem?
Mikor Phillis! veled, te veled lehettem!
Hány kedves, (bár Anyád szűntelen üldözött)
Hány kedves éjszaka múlt karjaid között?
Tudják a csemeték, tudják a ligetek,
Napok! boldog napok! ó hova tüntetek?
Számodra eggy pálcát, s pohárt is csináltam,
Mellyre eggy erdeji Istent faricskáltam,
Kinek, míg hívségem Phillis! kedvelletted,
Sok kövér juhokat áldoztam éretted.
Tovább is csináltam majd fél esztendőnél
Tudod Phillis! magad gyakran a kútfőnél,
Hogy el vágott kezem meg mostad, s törlötted
Szánakozó kézzel nyomkodtad, kötötted.
Phillis! kénszerítlek a régi hűségre,
A mi ligetünket őrző Istenségre,
Mond meg! ugyan mond meg! ki vólt olly átkozott?
A ki én felőllem néked hazudozott.
Mond meg! hogy változtál illyen hideg jéggé?

PHILLIS

Azt a te szíved is meg mondja eléggé.

MONTÁN

Phillis! az én szívem melyemet nem veri,
Mint a ki tett bűnét érezi, s esmeri.

PHILLIS

Hát hol a Pántlika a mit neked adtam?

MONTÁN

Mindjárt elő hozom a kunnyhóba hagytam
A szék-fűd mellett van.

PHILLIS

Meg bocsáss barátom!
Én semmit se hiszek valamig nem látom,

(Montán el megy.)

Hatodik Jelenés

PHILLIS, MIRTILL

MIRTILL

Montán ám az ember! nincs ollyan itt körűl
Már a barátoknak ő lehet tükörűl!
Azt is nekem adja a mi leg kedvesebb.

PHILLIS

Mit adott? a fürjét?

MIRTILL

Nem, annál kedvesebb.

PHILLIS

A Pintyét?

MIRTILL

Találd ki ezért a rigóért!

PHILLIS

Hát ezt adta neked! pénzért, vagy jó szóért?

MIRTILL

Biz ő csak úgy adta, én megint el hoztam.

PHILLIS

Úgy adta? de hisz ezt én ajándékoztam
Most tán csak bosszantni akar ő engemet?

MIRTILL

De hogy! hanem nekem keresi kedvemet,

PHILLIS

Szép is az, hogy magát veled kedvelteti,
S az én becsületem rontja, s vesztegeti!

MIRTILL

Azt mindjárt gondoltam, hogy úgy járok veled
Hogy gyanús haraggal el telik kebeled.
Semmi az hogy nekem adta a madarad,
Ha a madár enyim, Montán tiéd marad.
De tudod Phillis mit? ezt a hímhez zárom,
Míg fészket rak, tojik, s míg ki költ meg várom,
Mihelyt arra való lessz, hát azt fogadom
Hogy két csonka-tollas fiát, neked adom.

PHILLIS

Ad’sze csak! a biz ez az én rigóm féle.

MIRTILL

De meg fúl ha ollyan markossan bánsz véle.
Lágyan tartsd, mert hátha meg talál dögölni.

PHILLIS

(meg fojtja).

Nesze itt van! magam meg akartam ölni.
Hitetlen Pásztorok! már azt se tudjátok,
Hogy a Pásztornékat mivel bosszantsátok!
De te el ne felejtsd a fiát ebadott!
Egy Pásztor meg tartsa azt, a mit fogadott!

MIRTILL

Szerencsétlen Montán pajtás! be meg jártad!
Hogy azt a kis rigót onnan el nem zártad.
Ládd! már most meg vallom, én ezt csak el loptam
Hogy az elébb Montán előtt el sullogtam.
Be nézek, hogy az ujj sípját meg probálnám,
Senki sincs; hátha most, Montánt meg tréfálnám,
Gondolom magamba! úgy is tavaj ősszel
A seregélyemet el dugták a csősszel.
S el hozom, te pedig féltő s gyanús lélek
Meg fojtád, óh mert ezt, bánom a míg élek!

PHILLIS

Hát ezt loptad? s Montán nem tud semmit benne?

MIRTILL

Jaj hiszen ha tudná ugy mi bajom lenne!
De ládd, Dóris lovalt erre a tréfára.

PHILLIS

Az ollyan tréfának, ládd illyen az ára!

MIRTILL

De nem szép ám mindent olly nagyon fel venni!
A ki tréfál annak tréfát kell érteni!

PHILLIS

Mirtill! én karóhoz nem kötöm az ebet.
Már bánom, de ládd, nem gondoltam egyebet
Csak hogy meg akartok engem haragítni
Mert úgy is kezdtem vólt, már Montánt gyanítni.

(hirtelen el megy.)

Hetedik Jelenés

MONTÁN, MIRTILL

MONTÁN

Jó szerencsét Mirtill! kedves énekelő!
Honnan verődhettél most az egyszer elő?
Hát Phillist nem láttad? nem tudod hova ment?

MIRTILL

Éppen most vala itt, tán ott lessz oda lent,
Gondolom Dórissal, ott ama Nagy fánál,
Mert kért hogy itt legyek addig a nyájánál.

MONTÁN

Bezzeg ugyan Mirtill volt ám csete paté!
Leg nehezebb per az Asszony-állaté!
Gondold meg! azt fogta Phillis erővel rám,
Hogy én másnak adtam a kedves pántlikám,
A mellyet a minap karomra kötözött,
Ott a hol táncoltunk a zőld tőlgyek között.
De nagyon haragudtt!

MIRTILL

Már azt ki tenné fel?
Biz én azt gondoltam mind fenekig téjfel!
Hanem ugyan Montán! kérlek valamire
Ha engemet szeretsz!

MONTÁN

Nem kérhetsz semmire
A mit meg nem adok; de nem a rigómat,
Mert inkább od’adom a leg jobb tinómat.

MIRTILL

Nem kérek én semmit, csak hogy meg engedjél!

MONTÁN

Eredj! eredj! Mirtill! ne gyermekeskedjél!
Most tréfálni akarsz, vagy csúfolni talán
Nekem nem vétettél.

MIRTILL

még sokat is Montán!
Jaj mert szint úgy félek ha meg fogod tudni,
Hogy mig élsz, mindég fogsz reám haragudni.
Phillis -

MONTÁN

no, hogy Phillist talám meg csókoltad?
De kellett is hogy ezt, olly nagyon titkoltad!
A nem szentség-törés, e csak tréfa játék,
Mellyet én is tőled nem csak egyszer láték!
Hát ezt engedjem meg?

MIRTILL

Oh nagyobb az annál!
Dóris is benne van.

MONTÁN

bár csak már szóllanál!
Phillis! Dóris! mert már majd meg haragudok,
Én még a vétkedről eggy cseppet se tudok.
Mond meg! nem haragszom akarmi lessz, hiszen
Rossz pajtás az, a ki pajtásnak nem hiszen!

MIRTILL

Ma hozzád indúlok reggel a lucsokba,
S hogy senkit se látok ott a kunnyhotokba,
A rigód el hozom. Dóris elő talál,
Kérdi, mi van nállad? mit hozol, s hol valál?
Meg állok, s mutatom néki a rigódat
S ő - -

(hallgat)

MONTÁN

de mond tovább! ne hagyd félbe szódat!

MIRTILL

Ő, mond, “hé meg kék most ezzel Phillist csalni.”

MONTÁN

Szép is a barátom ugy reám lovalni!

MIRTILL

S mond Phillisnek, hogy ezt neked Montán adta
Úgy is haragszik rá!

MONTÁN

ennye ebugatta!

MIRTILL

Hát arra jön Phillis, s Dóris meg el szalad,
Ni Phillis! mutatom néki a Madarad!
Nekem Montán adta, ő el veszi s így szóll
Ennye - -

MONTÁN

Gondolom már! talán meg csipte jól?

MIRTILL

Nem! ha nem a mint ott fogta, simította,
Míg félre tekintek, addig meg fojtotta.

MONTÁN

Már a vastag tréfa! csinján szép tréfálni,
Nem pedig tréfából másnak kárt csinálni!
Mert hisz el lehetne nézni egy keveset,
De semmi, kurvanyja! már ez is meg esett!

MIRTILL

Bizony a nekem is jó izűn nem esnék,
Ha így szánt-szándékkal káromat keresnék,
De csak ne neheztelj olly nagyonn érette,
Majd egy szép galambot kapsz tőlem hellyette,
Egy felől rózsa szín, fejér másik felől,
A fején kontya van mind hátúl, mind elől.

MONTÁN

Tedd el a galambod! ha a rigó oda,
Rózsa szín, vagy fejér a nékem micsoda!

MIRTILL

No Pajtás! hogy hidd el hogy szánom felette,
A leg jobb kas-méhem küldöm el hellyette,
Már azt az Atyámtól Licas sokat kérte,
Két leg jobbik juhát adta vólna érte,
Meg tudná mondani Dámon ha még élne,
Hogy mindég unszolta s járt r’á, hogy cserélne.

MONTÁN

Nem vagyok én fösvény kurvanyja a méhnek!
Biz inkább örülnék a Phillis kedvének.
De gyanakszik reám, s nem mondja az okát,
Pedig már el hoztam néki a Pántlikát.

MIRTILL

De követ gyanakszik, biz ő csak tetteti,
Az életét nálad jobban nem szereti!
De meg akar rólad egésszen győződni,
Azért szeret mindég perleni, s kötődni.
Az a természete a hív szeretőnek!

Nyólcadik Jelenés

MONTÁN, MIRTILL, PHILLIS, DÓRIS.

MONTÁN

Mirtill! mit csináljak? nézzed a hol jőnek!
Ugy tetszik hogy reszket majd minden tetemem.

PHILLIS

Nó Montán! meg engedj, mert meg csalt a szemem.
Más Pántlika vólt az, a méket gondoltam,
Most Cloënál valék s tőle tudakoltam.
Hát szent a békesség?

MONTÁN

Szent az én részemről.

PHILLIS

Felejtkezz el te is, hát ez eggy vétkemről!
Ez a hirtelenség és féltés gyümőlcse!

MONTÁN

A hív szeretőnek illyen az erkőlcse!
Talán másszor te is, nem hirtelenkedel,
Ha nem meg gondolod a mit cselekedel.

PHILLIS

De sokszor magammal még nem is bírhatok!

MIRTILL

Mert bizony olly kutya erkőlcsre kaptatok,
Hogy a Pásztorokat szembe utáljátok,
De ha el hagynának, ér’tek meg halnátok.

DÓRIS

Lassan Mirtill! ne tartsd magad olly okosnak!
Nem tudod?

MIRTILL

talán azt, hogy mélly partot mosnak
A lassú patakok. De elég az hozzá,
Hogy a fejér népet Isten meg átkozá,
Mert félig mind féltő, félig mind szerelmes!

DÓRIS

Bár neked se lenne valaki kegyelmes
Rigó tolvaj!

PHILLIS

(Montánhoz)

igaz ugyan meg jártam ám! - -
- - Ennye be vasvilla szemeket vetel r’ám!

MONTÁN

Nem biz én, hallottam, mi történt veletek,
Azzal mind a kettenn hirtelenkedtetek.
Te abba hogy hittél, ő meg hogy el vette,
De hiszen rossz végből ő se cselekedte.
Azért ne hidj mindjárt, ne légy olly hirtelen!
Hív volt az én szívem, s hív marad szüntelen!
Mind Dóris, mind Mirtill, mind te hibázátok
De én nem haragszom jó fiúk! reátok!
A Pántlikádat is ládd Phillis! el hoztam.

PHILLIS

Eredj Montán! eredj! mert már meg átkoztam.
De tudod hogy esett? Chloë meg szerette,
S mind addig kötötte, a míg ki köthette.
De semmi, te vagy már minden boldogságom,
A szívem, s ez a csók légyen bizonyságom!

MIRTILL

Hát még csokolódsz is? ennye gonosz fajta!

PHILLIS

Ez az én Montánom, ne ütközz meg rajta!

MIRTILL

De tudjátok é mit? e’r’ a hires perre,
Ma hajtsuk be jókor a juhat egyszerre.
S majd nap-lement felé, ha minden meg fejet,
Menjünk ki a gyepre, s együnk ott friss tejet.
S osztán, valamit is kék már indítani.

MONTÁN

s Hát mit?

MIRTILL

Zálogosdit leg jóbb lessz játszani.

MONTÁN

Én játszom akarmit.

DÓRIS

Én ki nem maradok.

PHILLIS

Ha Montán is játszik? zálogot úgy adok.

MIRTILL

Montán! Mit csinálnak a kik szeretgélnek?

MONTÁN

Néha öszve vesznek, néha meg békélnek.

MIRTILL

Mit Phillis?

PHILLIS

restellem koptatni a számat,
Kérd meg inkább ezt a peres Pántlikámat!

MONTÁN

Eggynek a másikra igen nagy a gondja.

MIRTILL

Féltik eggymást úgye? azt igazánn mondja!

.oOo.

