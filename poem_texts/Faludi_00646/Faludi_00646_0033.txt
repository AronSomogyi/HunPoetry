MÉLTÓSÁGOS GR. NICZKY GYÖRGY ÉS BATTHYÁNI XAVERIA KISASSZONY HÁZASSÁGA ALKALMATOSSÁGÁVAL, MELY TÖRTÉNT A ROHONCZI VÁRBAN 1774-DIK ESZTENDŐBEN, 13. NOVEMB.

1.

Fegyvert rántva látok több vitéz oroszlányt
Nilus partján termett irgalmas pelikánt,
Koronás sasokat, fénylő csillagokkal,
Czimert támogató körmös griff vadakkal.

2.

Ezek már jegyesek! Ti köz pecsétetek;
Batthyáni-, Niczky-vér, vő- s meny-czimeretek.
Valjon mit jelentnek? igen szorgos gondom,
Oedipe, add kulcsát: jövendőlve mondom:

3.

A pelikán meggyőz mindent szerelmével,
Fiait táplálja tulajdon vérével,
Az oroszlány és griff meghalnak társakért,
Hűség, állandóság nagy bennek párjakért.

4.

Jövendölve mondom: czimeres jeleket
Meggyőzik, úgy nézzed ezen jegyeseket.
Nagyobb lészen bennek az eskütt egyesség,
A tartós szeretet, hótig való hüség.

5.

Példájak ragyogni fog a csillagokkal,
Nyomos esztendőkig élnek a sasokkal.
Éljetek állandó tenyésző hüségben,
Egymást vigasztaló igaz szivességben.

