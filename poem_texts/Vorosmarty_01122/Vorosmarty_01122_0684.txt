RÁKÓCZY BERCSÉNYINÉL LENGYEL ORSZÁGBAN

BERCSÉNYI

Rákóczy itt?

RÁKÓCZY

Bercsényi, haj!
Szökötten itt vagyok

BERCSÉNYI

Oh! - és a Haza?

RÁKÓCZY

Hanyatlik, népe dől.

BERCSÉNYI

S mi élve látjuk ezt? Hazám,
Ki lesz majd gyámolod?

RÁKÓCZY

Ha mink kivesztünk, vész az is,
Árpád hazája vész!

BERCSÉNYI

Oh! Sirj fölötte, nagy világ,
Szabadság, sirj te is.

RÁKÓCZY

Hah! és mi csak keserghetünk
Jajdulva gyászosan:
A kard hüvelyben, s markaink
Szivünkön nyugszanak.

BERCSÉNYI

Hunyj el, dicső nap; csillagok
S hold, rejtsed fényedet:
Ne lásd az elhaló Magyart
A láncba görbedőt.

RÁKÓCZY

E század elfogy. Haj! vele
Fogy drága nemzetem.

BERCSÉNYI

Isten! Magyarnak Istene,
Tekints le, mentsed Őt.

Börzsöny, 1822

