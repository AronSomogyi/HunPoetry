BORHŰTŐKRE

1

E poharat míg vígan ürítjük együtt, ím elfoly az élet;
Hadd folyjon, sok ezer társnak utána megyünk.

2

A rövid életben mit használ lenni komornak?

3

Oh öröm el ne maradj s te ne légy velem, életölő gond!

4

Kérded: az ész mi lehet? nézzed munkáit: öröklők.

5

Kérkedik a hiuság botorúl, míg hallgat az érdem.

6

Nem harc s ellenség, fajulás dönt nemzetet és hont.

7

Áld és sujt a szerencse vakúl; de nem árt az erősnek.

8

Múltra, jövőre tekints s mely még tied, élj az idővel.

9

Messze ne nézz üdvöt, szivedbe van oltva, csak ápold.

10

A harag ártó tűz, megemészti a házat urastúl.

11

Férfi erény jó - és balsorsban az állhatatosság.

12

Tégy és tűrj: e kettő fog célodhoz emelni.

13

Ébren légy, magyar: őrt ki fog állni, ha nem te, hazádért?

14

Napba tekint s nap iránt intézi a sas fia röptét.

15

Nagy kincs a tudomány s nem fér rabló keze hozzá.

16

A bús emlékezet szárnyas nyíl, melyet az elmúlt
Boldog idők szaladó Pártusként visszalövelnek.

1826-1830-as évek

