EPIGRAMMÁK [1]

1

Hogy gránátosnak szűlt a természet, örülhetsz:
Járom alatt férjed sorvadoz, nem te, Vicám.
Hogy magyar íróvá tett a boldogtalan ötlet,
Sírj; mert ím rád jő szöszke Apollo, s megüt.

2

Éva szivem! nekitürköztél s ifjakra hadakszol.
Nincsen nadrágod, féltelek, Éva szivem.

3

Vén Amazon vagy már, harcod kezd válni futásra,
Egy menedéked van; küldd ide lányaidat.

4

Mily édes neked a boszuállás, Éva! de megvan:
Könyvet nyomtattál, és ez örökre elég!

1829-1834

