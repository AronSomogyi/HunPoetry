Utazás

Szász Emma emlékkönyvébe

Emmike testvéremnek: nem azért,

hogy töprengjen rajta és megértse,

hanem csak azért, mert nagyon feszített

és muszáj kiírni magamból...

Sok elsuhanó évem
hajóm vitorlájába kap
s én átkelek a réven.

Valaki a hajóm után szól
és fehér kendőt lenget
a parti kicsi házból.

A sivító szélvészek
elkapják gyenge hangját
s én mégis visszanézek:

Ha nem volna, ki lásson,
mennyivel könnyebb lenne
szomorú utazásom!...

Kolozsvár, 1927. június 30.

