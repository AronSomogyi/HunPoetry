XCVIII. ZSOLTÁR

T. B.

Intés az Krisztusnak dicséretire.

1

Énekeljetek új éneket
Az Úr Istennek örömvel,
Mert nagy csudákat cselekedett
Erős karja erejével.
Mivelünk az ő idvösségét
Kétség nélkül megérteté,
Igazságát és kegyességét
Minden népnek kijelenté!

2

Meggondolá irgalmasságát,
És kegyességét tekinté,
És az ő nagy hívséges voltát
Az Izráelhez téríté.
Az nékünk küldött idvösséget
Ez egész földkerekségen
Nyilván meglátta minden nemzet,
Örvendjen hát néki minden!

3

Örüljetek és vigadjatok,
Mondjatok szép énekeket,
Cimbalmokkal hangicsáljatok,
Zöndítsetek hegedüket!
Az trombitákat fújjátok meg,
Ez király előtt zengjetek,
Csendüljetek, zúduljatok meg
Tengeren, földön mindenek.

4

Az Úr előtt az folyóvizek
Örvendezzenek mindnyájan,
Az magas hegyek az Istennek
Tapsoljanak víg voltokban.
Mert imé eljő törvént tenni,
Megítél ez földön mindent,
Mind ez világot jól rendeli,
Az tiszta igazság szerént.

