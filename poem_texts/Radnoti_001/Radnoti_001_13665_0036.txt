Egy verselőre

1. "Költői" verseny

Írj jó verseket és Szentendy lerángat a sárba,
cikkeket ír névvel s névtelenül - levelet.
Ír napilapba, folyóiratokba s ha nem hagyod abba:
rendőrségre szalad s ott melegen beajánl.

2. Világfi

Félre ne értsd, nem szent, Szentendy: világfi. Miért az?
Rágalmaz, gyanusít, - ámde világfi azért!
Undorodó szegfűt tart ujjai közt, feje búbján
szürke keménykalap ül s öltönye is pepita.

3. Megnyugtatásul

Csússz, mássz lábam alatt, nézd! el se taposlak, - utállak!
Féreg vagy s férget irtani undorodom.

1942 jan. 25

